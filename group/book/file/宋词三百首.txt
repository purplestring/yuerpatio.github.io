赵佶（1首)
赵佶(1082—1135)，即宋徽宗。公元1100年即位。靖康二年(1127)被金人俘虏北去，后死于五国城(今黑龙江依兰)。他政治上昏庸无能，却多才多艺，书、画、词皆造诣颇深。有辑本《宋徽宗词》，存词十二首。


1、【宴山亭】
北行见杏花
——赵佶
裁剪冰绡，轻叠数重，淡著胭脂匀注。新样靓妆，艳溢香融，羞杀蕊珠宫女。易得凋零，更多少、无情风雨。愁苦，问院落凄凉，几番春暮？
凭寄离恨重重，者双燕、何曾会人言语？天遥地远，万水千山，知他故宫何处？怎不思量，除梦里，有时曾去。无据，和梦也、新来不做。


钱惟演(1首)
钱惟演(977—1034)，字希圣，临安(今杭州)人。吴越忠懿王钱俶之子。随父归宋，曾任同中书门下平章事。后被劾，贬崇信军节度使，谪居汉东。西昆派代表诗人。与杨亿、刘筠等唱和，编成《西昆酬唱集》。存词二首。


2、【木兰花】
——钱惟演
城上风光莺语乱，城下烟波春拍岸。绿杨芳草几时休？泪眼愁肠先已断。
情怀渐觉成衰晚，鸾镜朱颜惊暗换。昔年多病厌芳尊，今日芳尊惟恐浅。


范仲淹(2首)
范仲淹(989—1052)，字希文。吴县(今苏州)人。大中祥符八年(1015)进士。官至枢密副使、参知政事。卒谥文正。政治上主张革新，北宋著名政治家。著有《范文正公集》。存词五首。


3、【苏幕遮】
——范仲淹
碧云天，黄叶地，秋色连波，波上寒烟翠。山映斜阳天接水，芳草无情，更在斜阳外。
黯乡魂，追旅思，夜夜除非，好梦留人睡。明月楼高休独倚。酒入愁肠，化作相思泪。


4、【御街行】
——范仲淹
纷纷坠叶飘香砌，夜寂静，寒声碎。真珠帘卷玉楼空，天淡银河垂地。年年今夜，月华如练，长是人千里。
愁肠已断无由醉，酒未到，先成泪。残灯明灭枕头攲，谙尽孤眠滋味。都来此事，眉间心上，无计相回避。


张先(6首)
张先(990—1078)，字子野，乌程(今浙江吴兴)人。天圣八年(1030)进士。曾知吴江县(今属江苏)，官至尚书都官郎中。词与柳永齐名，成就不及柳永。词多写离情别绪和男女之情。其小令蕴藉含蓄。因其词三处巧用“影”字，人称“张三影”。有《张子野词》。存词一百八十余首。


5、【千秋岁】
——张先
数声鶗鴂，又报芳菲歇。惜春更选残红折，雨轻风色暴，梅子青时节。永丰柳，无人尽日花飞雪。
莫把幺弦拨，怨极弦能说。天不老，情难绝，心似双丝网，中有千千结。夜过也，东窗未白孤灯灭。


6、【菩萨蛮】
——张先
哀筝一弄湘江曲，声声写尽湘波绿。纤指十三弦，细将幽恨传。
当筵秋水慢，玉柱斜飞雁。弹到断肠时，春山眉黛低。


7、【醉垂鞭】
——张先
双蝶绣罗裙，东池宴，初相见。朱粉不深匀，闲花淡淡春。
细看诸处好，人人道，柳腰身。昨日乱山昏，来时衣上云。


8、【一丛花】
——张先
伤高怀远几时穷？无物似情浓。离愁正引千丝乱，更东陌、飞絮蒙蒙。嘶骑渐遥，征尘不断，何处认郎踪？
双鸳池沼水溶溶，南北小桡通。梯横画阁黄昏后，又还是、斜月帘栊。沉恨细思，不如桃杏，犹解嫁东风。


9、【天仙子】
时为嘉禾小倅，以病眠，不赴府会
——张先
“水调”数声持酒听，午醉醒来愁未醒。送春春去几时回？临晚镜，伤流景，往事后期空记省。
沙上并禽池上暝，云破月来花弄影。重重帘幕密遮灯，风不定，人初静，明日落红应满径。


10、【青门引】
——张先
乍暖还轻冷，风雨晚来方定。庭轩寂寞近清明，残花中酒，又是去年病。
楼头画角风吹醒，入夜重门静。那堪更被明月，隔墙送过秋千影。


晏殊(10首)
晏殊(991—1055)，字同叔，临川(今江西抚州)人。14岁以神童召试，赐同进士出身。仁宗时，官至同中书门下平章事兼枢密使。卒谥元献，当时名臣范仲淹、富弼、韩琦、欧阳修等均出其门。作词受南唐冯延已影响较深，词风宛丽闲雅。有《珠玉词》。存词一百三十余首。


11、【浣溪沙】
——晏殊
一曲新词酒一杯，去年天气旧亭台，夕阳西下几时回？
无可奈何花落去，似曾相识燕归来，小园香径独徘徊。


12、【浣溪沙】
——晏殊
一向年光有限身，等闲离别易销魂，酒筵歌席莫辞频。
满目山河空念远，落花风雨更伤春，不如怜取眼前人。


13、【清平乐】
——晏殊
红笺小字，说尽平生意，鸿雁在云鱼在水，惆怅此情难寄。
斜阳独倚西楼，遥山恰对帘钩。人面不知何处，绿波依旧东流。


14、【清平乐】
——晏殊
金风细细，叶叶梧桐坠。绿酒初尝人易醉，一枕小窗浓睡。
紫薇朱槿花残，斜阳却照阑干。双燕欲归时节，银屏昨夜微寒。


15、【木兰花】
——晏殊
燕鸿过后莺归去，细算浮生千万绪。长于春梦几多时，散似秋云无觅处。
闻琴解佩神仙侣，挽断罗衣留不住。劝君莫作独醒人，烂醉花间应有数。


16、【木兰花】
——晏殊
池塘水绿风微暖，记得玉真初见面。重头歌韵响铮琮，入破舞腰红乱旋。
玉钩阑下香阶畔，醉后不知斜日晚。当时共我赏花人，点检如今无一半。


17、【木兰花】
——晏殊
绿杨芳草长亭路，年少抛人容易去。楼头残梦五更钟，花底离愁三月雨。
无情不似多情苦，一寸还成千万缕。天涯地角有穷时，只有相思无尽处。


18、【踏莎行】
——晏殊
祖席离歌，长亭别宴，香尘已隔犹回面。居人匹马映林嘶，行人去棹依波转。
画阁魂销，高楼目断，斜阳只送平波远。无穷无尽是离愁，天涯地角寻思遍。


19、【踏莎行】
——晏殊
小径红稀，芳郊绿遍，高台树色阴阴见。春风不解禁杨花，蒙蒙乱扑行人面。
翠叶藏莺，朱帘隔燕，炉香静逐游丝转。一场愁梦酒醒时，斜阳却照深深院。


20、【蝶恋花】
——晏殊
六曲阑干偎碧树，杨柳风轻，展尽黄金缕。谁把钿筝移玉柱，穿帘海燕双飞去。
满眼游丝兼落絮，红杏开时，一霎清明雨。浓睡觉来莺乱语，惊残好梦无寻处。


韩缜(1首)
韩缜(1019—1097)，字玉汝，开封雍丘(今河南杞县)人。庆历二年(1042)进士。累官至尚书右仆射兼中书侍郎，以太子太保致仕。谥庄敏。存词1首。


21、【凤箫吟】
——韩缜
锁离愁、连绵无际，来时陌上初熏，绣帏人念远，暗垂珠露，泣送征轮。长行长在眼，更重重、远水孤云。但望极楼高，尽日目断王孙。
销魂，池塘别后，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野、嬉游醉眼，莫负青春。


宋祁(1首)
宋祁(998—1061)，字子京。安陆(今属湖北)人。后迁开封雍丘(今河南杞县)。天圣二年(1024)与兄宋庠同举进士。时号大、小宋，并称“二宋”。历官国子监直讲、翰林学士承旨等。卒谥景文。与欧阳修同修《新唐书》。存词六首。


22、【木兰花】
——宋祁
东城渐觉风光好，縠皱波纹迎客棹。绿杨烟外晓寒轻，红杏枝头春意闹。
浮生长恨欢娱少，肯爱千金轻一笑？为君持酒劝斜阳，且向花间留晚照。


欧阳修(9首)
欧阳修(1007—1072)，字永叔，号醉翁，又号六一居士。庐陵(今江西吉安)人。天圣八年(1030)进士。累官至枢密副使，参知政事。卒谥文忠。北宋诗文革新运动领袖。著有《新五代史》《欧阳文忠公集》《六一词》。其词与晏殊齐名，并称“晏欧”。存词二百余首。


23、【采桑子】
——欧阳修
群芳过后西湖好，狼藉残红。飞絮蒙蒙。垂柳阑干尽日风。
笙歌散尽游人去，始觉春空。垂下帘栊。双燕归来细雨中。


24、【诉衷情】
——欧阳修
清晨帘幕卷轻霜，呵手试梅妆。都缘自有离恨，故画作、远山长。
思往事，惜流芳，易成伤。拟歌先敛，欲笑还颦，最断人肠。


25、【踏莎行】
——欧阳修
候馆梅残，溪桥柳细，草熏风暖摇征辔。离愁渐远渐无穷，迢迢不断如春水。
寸寸柔肠，盈盈粉泪，楼高莫近危阑倚。平芜尽处是春山，行人更在春山外。


26、【蝶恋花】
——欧阳修
庭院深深深几许？杨柳堆烟，帘幕无重数。玉勒雕鞍游冶处，楼高不见章台路。
雨横风狂三月暮，门掩黄昏，无计留春住。泪眼问花花不语，乱红飞过秋千去。


27、【蝶恋花】
——欧阳修
谁道闲情抛弃久？每到春来，惆怅还依旧。日日花前常病酒，不辞镜里朱颜瘦。
河畔青芜堤上柳，为问新愁，何事年年有？独立小桥风满袖，平林新月人归后。


28、【蝶恋花】
——欧阳修
几日行云何处去？忘了归来，不道春将暮。百草千花寒食路，香车系在谁家树？
泪眼倚楼频独语，双燕来时，陌上相逢否？撩乱春愁如柳絮，依依梦里无寻处。


29、【木兰花】
——欧阳修
别后不知君远近，触目凄凉多少闷！渐行渐远渐无书，水阔鱼沉何处问？
夜深风竹敲秋韵，万叶千声皆是恨。故攲单枕梦中寻，梦又不成灯又烬。


30、【浪淘沙】
——欧阳修
把酒祝东风，且共从容。垂杨紫陌洛城东，总是当时携手处，游遍芳丛。
聚散苦匆匆，此恨无穷。今年花胜去年红，可惜明年花更好，知与谁同？


31、【青玉案】
——欧阳修
一年春事都来几？早过了、三之二。绿暗红嫣浑可事，绿杨庭院，暖风帘幕，有个人憔悴。
买花载酒长安市，又争似、家山见桃李？不枉东风吹客泪，相思难表，梦魂无据，惟有归来是。


柳永(13首)
柳永(987？—1053？)，字耆卿。崇安(今福建崇安)人。景佑元年(1034)进士。官至屯田员外郎。行七，世称柳七或柳屯田。善为乐章，长于慢词，其词多写文人羁旅行役及闺思恋情。词风婉约，对北宋慢词的兴盛及发展有重大贡献。甚至传说“凡有井水处，即能歌柳词”(叶梦得《避暑录话》)。有《乐章集》传世，存词二百余首。


32、【曲玉管】
——柳永
陇首云飞，江边日晚，烟波满目凭阑久。一望关河，萧索千里清秋，忍凝眸。
杳杳神京，盈盈仙子，别来锦字终难偶。断雁无凭，冉冉飞下汀洲，思悠悠。
暗想当初，有多少、幽欢佳会；岂知聚散难期，翻成雨恨云愁。阻追游，每登山临水，惹起平生心事，一场消黯，永日无言，却下层楼。


33、【雨霖铃】
——柳永
寒蝉凄切，对长亭晚，骤雨初歇。都门帐饮无绪，留恋处、兰舟催发。执手相看泪眼，竟无语凝噎。念去去、千里烟波，暮霭沉沉楚天阔。
多情自古伤离别，更那堪、冷落清秋节！今宵酒醒何处？杨柳岸、晓风残月。此去经年，应是良辰好景虚设。便纵有千种风情，更与何人说？


34、【蝶恋花】
——柳永
伫倚危楼风细细，望极春愁，黯黯生天际。草色烟光残照里，无言谁会凭阑意？
拟把疏狂图一醉，对酒当歌，强乐还无味。衣带渐宽终不悔，为伊消得人憔悴。


35、【采莲令】
——柳永
月华收，云淡霜天曙。西征客、此时情苦。翠娥执手，送临歧、轧轧开朱户。千娇面、盈盈伫立，无言有泪，断肠争忍回顾？
一叶兰舟，便恁急桨凌波去。贪行色、岂知离绪，万般方寸，但饮恨、脉脉同谁语？更回首、重城不见，寒江天外，隐隐两三烟树。


36、【浪淘沙慢】
——柳永
梦觉，透窗风一线，寒灯吹息。那堪酒醒，又闻空阶，夜雨频滴。嗟因循、久作天涯客。负佳人、几许盟言，便忍把、从前欢会，陡顿翻成忧戚。
愁极，再三追思，洞房深处，几度饮散歌阑，香暖鸳鸯被。岂暂时疏散，费伊心力。殢云尤雨，有万般千种，相怜相惜。
恰到如今，天长漏永，无端自家疏隔。知何时、却拥秦云态？愿低帏昵枕，轻轻细说与，江乡夜夜，数寒更思忆。


37、【定风波】
——柳永
自春来、惨绿愁红，芳心是事可可。日上花梢，莺穿柳带，犹压香衾卧。暖酥消、腻云亸、终日厌厌倦梳裹。无那，恨薄情一去，音书无个。
早知恁么，悔当初、不把雕鞍锁。向鸡窗，只与蛮笺象管，拘束教吟课。镇相随，莫抛躲，针线闲拈伴伊坐。和我，免使年少光阴虚过。


38、【少年游】
——柳永
长安古道马迟迟，高柳乱蝉嘶。夕阳岛外，秋风原上，目断四天垂。
归云一去无踪迹，何处是前期？狎兴生疏，酒徒萧索，不似去年时。


39、【戚氏】
——柳永
晚秋天，一霎微雨洒庭轩。槛菊萧疏，井梧零乱，惹残烟。凄然，望江关，飞云黯淡夕阳闲。当时宋玉悲感，向此临水与登山。远道迢递，行人凄楚，倦听陇水潺湲。正蝉吟败叶，蛩响衰草，相应喧喧。
孤馆度日如年，风露渐变，悄悄至更阑。长天净，绛河清浅，皓月婵娟。思绵绵，夜永对景，那堪屈指暗想从前。未名未禄，绮陌红楼，往往经岁迁延。
帝里风光好，当年少日，暮宴朝欢。况有狂朋怪侣，遇当歌对酒竞留连。别来迅景如梭，旧游似梦，烟水程何限？念利名、憔悴长萦绊。追往事、空惨愁颜。漏箭移、稍觉轻寒。渐呜咽、画角数声残。对闲窗畔，停灯向晓，抱影无眠。


40、【夜半乐】
——柳永
冻云黯淡天气，扁舟一叶，乘兴离江渚。度万壑千岩，越溪深处。怒涛渐息，樵风乍起，更闻商旅相呼。片帆高举，泛画鹢、翩翩过南浦。
望中酒旆闪闪，一簇烟村，数行霜树。残日下、渔人鸣榔归去。败荷零落，衰杨掩映。岸边两两三三，浣纱游女，避行客、含羞笑相语。
到此因念，绣阁轻抛，浪萍难驻。叹后约、丁宁竟何据？惨离怀、空恨岁晚归期阻。凝泪眼、杳杳神京路，断鸿声远长天暮。


41、【玉蝴蝶】
——柳永
望处雨收云断，凭阑悄悄，目送秋光。晚景萧疏，堪动宋玉悲凉。水风轻、苹花渐老；月露冷、梧叶飘黄。遣情伤，故人何在？烟水茫茫。
难忘，文期酒会，几孤风月，屡变星霜。海阔山遥，未知何处是潇湘？念双燕、难凭远信；指暮天、空识归航。黯相望，断鸿声里，立尽斜阳。


42、【八声甘州】
——柳永
对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。惟有长江水，无语东流。
不忍登高临远，望故乡渺邈，归思难收。叹年来踪迹，何事苦淹留？想佳人、妆楼顒望，误几回、天际识归舟？争知我、倚阑干处，正恁凝愁？


43、【迷神引】
——柳永
一叶扁舟轻帆卷，暂泊楚江南岸。孤城暮角，引胡笳怨。水茫茫，平沙雁，旋惊散。烟敛寒林簇，画屏展。天际遥山小，黛眉浅。
旧赏轻抛，到此成游宦。觉客程劳，年光晚。异乡风物，忍萧索，当愁眼。帝城赊，秦楼阻，旅魂乱。芳草连空阔，残照满，佳人无消息，断云远。


44、【竹马子】
——柳永
登孤垒荒凉，危亭旷望，静临烟渚。对雌霓挂雨，雄风拂槛，微收残暑。渐觉一叶惊秋，残蝉噪晚，素商时序。览景想前欢，指神京、非雾非烟深处。
向此成追感，新愁易积，故人难聚。凭高尽日凝伫，赢得销魂无语。极目霁霭霏微，暝鸦零乱，萧索江城暮。南楼画角，又送残阳去。


王安石(2首)
王安石(1021—1086)，字介甫，晚号半山。抚州临川(今江西抚州)人。庆历二年(1042)进士。神宗朝两度任相，主张变法革新，是北宋著名政治家。卒谥文，世称王荆公。散文、诗、词成就均高。存词近三十首。


45、【桂枝香】
——王安石
登临送目，正故国晚秋，天气初肃。千里澄江似练，翠峰如簇。归帆去棹斜阳里，背西风，酒旗斜矗。彩舟云淡，星河鹭起，画图难足。
念往昔、繁华竞逐，叹门外楼头，悲恨相续。千古凭高，对此漫嗟荣辱。六朝旧事随流水，但寒烟、衰草凝绿。至今商女，时时犹唱，“后庭”遗曲。


46、【千秋岁引】
——王安石
别馆寒砧，孤城画角，一派秋声入寥廓。东归燕从海上去，南来雁向沙头落。楚台风，庾楼月，宛如昨。
无奈被些名利缚，无奈被他情担阁，可惜风流总闲却。当初漫留华表语，而今误我秦楼约。梦阑时，酒醒后，思量著。


王安国(1首)
王安国(1030—1076)，字平甫，王安石之弟。熙宁元年(1068)赐进士出身。王安石罢相后，被诬罢官归田。存词三首。


47、【清平乐】
——王安国
留春不住，费尽莺儿语。满地残红宫锦污，昨夜南园风雨。
小怜初上琵琶，晓来思绕天涯。不肯画堂朱户，春风自在杨花。


晏几道(15首)
晏几道(约1030—约1106)，字叔原，号小山，抚州临川(今江西抚州)人。晏殊第七子。一生仕途坎坷。词与晏殊齐名，号称“二晏”。词风婉丽。有《小山词》传世。存词二百五十余首。


48、【临江仙】
——晏几道
梦后楼台高锁，酒醒帘幕低垂。去年春恨却来时，落花人独立，微雨燕双飞。
记得小苹初见，两重心字罗衣。琵琶弦上说相思，当时明月在，曾照彩云归。


49、【蝶恋花】
——晏几道
梦入江南烟水路，行尽江南，不与离人遇。睡里销魂无说处，觉来惆怅销魂误。
欲尽此情书尺素，浮雁沉鱼，终了无凭据。却倚缓弦歌别绪，断肠移破秦筝柱。


50、【蝶恋花】
——晏几道
醉别西楼醒不记，春梦秋云，聚散真容易。斜月半窗还少睡，画屏闲展吴山翠。
衣上酒痕诗里字，点点行行，总是凄凉意。红烛自怜无好计，夜寒空替人垂泪。


51、【鹧鸪天】
——晏几道
彩袖殷勤捧玉钟，当年拼却醉颜红。舞低杨柳楼心月，歌尽桃花扇底风。
从别后，忆相逢，几回魂梦与君同。今宵剩把银釭照，犹恐相逢是梦中。


52、【生查子】
——晏几道
关山魂梦长，塞雁音书少。两鬓可怜青，只为相思老。
归傍碧纱窗，说与人人道：“真个别离难，不似相逢好。”


53、【木兰花】
——晏几道
东风又作无情计，艳粉娇红吹满地。碧楼帘影不遮愁，还似去年今日意。
谁知错管春残事，到处登临曾费泪。此时金盏直须深，看尽落花能几醉。


54、【木兰花】
——晏几道
秋千院落重帘暮，彩笔闲来题绣户。墙头丹杏雨余花，门外绿杨风后絮。
朝云信断知何处？应作襄王春梦去。紫骝认得旧游踪，嘶过画桥东畔路。


55、【清平乐】
——晏几道
留人不住，醉解兰舟去。一棹碧涛春水路，过尽晓莺啼处。
渡头杨柳青青，枝枝叶叶离情。此后锦书休寄，画楼云雨无凭。


56、【阮郎归】
——晏几道
旧香残粉似当初，人情恨不如。一春犹有数行书，秋来书更疏。
衾凤冷，枕鸳孤，愁肠待酒舒。梦魂纵有也成虚，那堪和梦无？


57、【阮郎归】
——晏几道
天边金掌露成霜，云随雁字长。绿杯红袖趁重阳，人情似故乡。
兰佩紫，菊簪黄，殷勤理旧狂。欲将沉醉换悲凉，清歌莫断肠。


58、【六幺令】
——晏几道
绿阴春尽，飞絮绕香阁。晚来翠眉宫样，巧把远山学。一寸狂心未说，已向横波觉。画帘遮匝，新翻曲妙，暗许闲人带偷掐。
前度书多隐语，意浅愁难答。昨夜诗有回文，韵险还慵押。都待笙歌散了，记取来时霎。不消红蜡，闲云归后，月在庭花旧阑角。


59、【御街行】
——晏几道
街南绿树春饶絮，雪满游春路。树头花艳杂娇云，树底人家朱户。北楼闲上，疏帘高卷，直见街南树。
阑干倚尽犹慵去，几度黄昏雨。晚春盘马踏青苔，曾傍绿阴深驻。落花犹在，香屏空掩，人面知何处？


60、【虞美人】
——晏几道
曲阑干外天如水，昨夜还曾倚。初将明月比佳期，长向月圆时候望人归。
罗衣著破前香在，旧意谁教改。一春离恨懒调弦，犹有两行闲泪宝筝前。


61、【留春令】
——晏几道
画屏天畔，梦回依约，十洲云水。手捻红笺寄人书，写无限、伤春事。
别浦高楼曾漫倚，对江南千里。楼下分流水声中，有当日、凭高泪。


62、【思远人】
——晏几道
红叶黄花秋意晚，千里念行客。飞云过尽，归鸿无信，何处寄书得？
泪弹不尽临窗滴，就砚旋研墨。渐写到别来，此情深处，红笺为无色。


苏轼(10首)
苏轼(1037—1101)，字子瞻，号东坡居士。眉州眉山(今四川眉山)人。苏洵之子。嘉皊二年(1057)进士。累官至翰林学士、端明殿学士、礼部尚书。元丰二年(1079)以谤新法罪入狱。徽宗立，赦还，卒于常州。追谥文忠。北宋文坛领袖。词开豪放一派，婉约词也多有佳什。著有《东坡七集》、《东坡词》。


63、【水调歌头】
丙辰中秋，欢饮达旦，作此篇兼怀子由
——苏轼
明月几时有，把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。
转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。


64、【水龙吟】
次韵章质夫杨花词
——苏轼
似花还似非花，也无人、惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。
不恨此花飞尽，恨西园、落红难缀。晓来雨过，遗踪何在？一池萍碎。春色三分，二分尘土，一分流水。细看来，不是杨花，点点是、离人泪。


65、【永遇乐】
彭城夜宿燕子楼，梦盼盼，因作此词
——苏轼
明月如霜，好风如水，清景无限。曲港跳鱼，圆荷泻露，寂寞无人见。紞如三鼓，铿然一叶，黯黯梦云惊断。夜茫茫、重寻无处，觉来小园行遍。
天涯倦客，山中归路，望断故园心眼。燕子楼空，佳人何在？空锁楼中燕。古今如梦，何曾梦觉，但有旧欢新怨。异时对、黄楼夜景，为余浩叹。


66、【洞仙歌】
余七岁时，见眉州老尼，姓朱，忘其名，年九十岁。自言尝随其师入蜀主孟昶宫中，一日大热，蜀主与花蕊夫人夜纳凉摩诃池上，作一词，朱具能记之。今四十年，朱已死久矣，人无知此词者，但记其首两句，暇日寻味，岂洞仙歌令乎？乃为足之云。
——苏轼
冰肌玉骨，自清凉无汗。水殿风来暗香满。绣帘开、一点明月窥人，人未寝、枕钗横鬓乱。
起来携素手，庭户无声，时见疏星度河汉。试问夜如何？夜已三更，金波淡、玉绳低转。但屈指、西风几时来，又不道、流年暗中偷换。


67、【卜算子】
黄州定惠院寓居作
——苏轼
缺月挂疏桐，漏断人初静。谁见幽人独往来，飘渺孤鸿影。
惊起却回头。有恨无人省。拣尽寒枝不肯栖，寂寞沙洲冷。


68、【青玉案】
和贺方回韵，送伯固归吴中
——苏轼
三年枕上吴中路，遣黄犬、随君去。若到松江呼小渡，莫惊鸳鹭，四桥尽是、老子经行处。
“辋川图”上看春暮，常记高人右丞句。作个归期天定许，春衫犹是，小蛮针线，曾湿西湖雨。


69、【临江仙】
——苏轼
夜饮东坡醒复醉，归来仿佛三更。家童鼻息已雷鸣，敲门都不应，倚杖听江声。
长恨此身非我有，何时忘却营营。夜阑风静縠纹平，小舟从此逝，江海寄余生。


70、【定风波】
三月三日沙湖道中遇雨，雨具先去，同行皆狼狈，余独不觉。已而遂晴，故作此
——苏轼
莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。
料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。


71、【江城子】
乙卯正月二十日夜记梦
——苏轼
十年生死两茫茫，不思量，自难忘。千里孤坟，无处话凄凉。纵使相逢应不识，尘满面、鬓如霜。
夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜、短松冈。


72、【贺新郎】
——苏轼
乳燕飞华屋，悄无人、槐阴转午，晚凉新浴。手弄生绡白团扇，扇手一时似玉。渐困倚、孤眠清熟，帘外谁来推绣户？枉教人、梦断瑶台曲，又却是、风敲竹。
石榴半吐红巾蹙，待浮花、浪蕊都尽，伴君幽独。秾艳一枝细看取，芳意千重似束。又恐被、西风惊绿，若待得君来向此，花前对酒不忍触。共粉泪、两簌簌。


秦观(7首)
秦观(1049—1100)，字少游，一字太虚，号淮海居士。高邮(今属江苏)人。元丰八年(1085)进士及第。曾任太学博士兼国史院编修官。绍圣初，坐党籍，曾被贬彬州、雷州。“苏门四学士”之一。北宋词大家。其词清丽婉约，辞情皆胜。对后世词人影响深远。有《淮海集》、《淮海居士长短句》存世。存词八十多首。


73、【望海潮】
——秦观
梅英疏淡，冰澌溶泄，东风暗换年华。金谷俊游，铜驼巷陌，新晴细履平沙。长记误随车，正絮翻蝶舞，芳思交加。柳下桃蹊，乱分春色到人家。
西园夜饮鸣笳，有华灯碍月，飞盖妨花。兰苑未空，行人渐老，重来是事堪嗟。烟暝酒旗斜。但倚楼极目，时见栖鸦。无奈归心，暗随流水到天涯。


74、【八六子】
——秦观
倚危亭，恨如芳草，萋萋剗尽还生。念柳外青骢别后，水边红袂分时，怆然暗惊。
无端天与娉婷，夜月一帘幽梦，春风十里柔情。怎奈向、欢娱渐随流水，素弦声断，翠绡香减。那堪片片飞花弄晚，蒙蒙残雨笼晴。正销凝，黄鹂又啼数声。


75、【满庭芳】
——秦观
山抹微云，天粘衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦万点，流水绕孤村。
销魂，当此际，香囊暗解，罗带轻分。漫赢得青楼、薄幸名存。此去何时见也？襟袖上、空惹啼痕。伤情处，高城望断，灯火已黄昏。


76、【满庭芳】
——秦观
晓色云开，春随人意，骤雨才过还晴。古台芳榭，飞燕蹴红英。舞困榆钱自落，秋千外、绿水桥平。东风里，朱门映柳，低按小秦筝。
多情。行乐处，珠钿翠盖，玉辔红樱。渐酒空金榼，花困蓬瀛。豆蔻梢头旧恨，十年梦、屈指堪惊。凭阑久，疏烟淡日，寂寞下芜城。


77、【减字木兰花】
——秦观
天涯旧恨，独自凄凉人不问。欲见回肠，断尽金炉小篆香。
黛蛾长敛，任是春风吹不展。困倚危楼，过尽飞鸿字字愁。


78、【浣溪沙】
——秦观
漠漠轻寒上小楼，晓阴无赖似穷秋，淡烟流水画屏幽。
自在飞花轻似梦，无边丝雨细如愁，宝帘闲挂小银钩。


79、【阮郎归】
——秦观
湘天风雨破寒初，深沉庭院虚。丽谯吹罢小单于，迢迢清夜徂。
乡梦断，旅魂孤，峥嵘岁又除。衡阳犹有雁传书，郴阳和雁无。


晁元礼(1首)
晁元礼(1046—1113)，一名端礼，字次膺。家彭门(今江苏徐州)。晁补之族叔。熙宁六年(1073)进士。两为县令，因忤上官，被罢。政和三年(1113)以承事郎为大晟府协律。存词约一百四十首。


80、【绿头鸭】
——晁元礼
晚云收，淡天一片琉璃。烂银盘，来从海底，皓色千里澄辉。莹无尘、素娥淡伫，静可数、丹桂参差。玉露初零，金风未凛，一年无似此佳时。露坐久、疏萤时度，乌鹊正南飞。瑶台冷，阑干凭暖，欲下迟迟。
念佳人、音尘别后，对此应解相思。最关情、漏声正永，暗断肠、花阴偷移。料得来宵，清光未减，阴晴天气又争知？共凝恋、如今别后，还是隔年期。人强健，清尊素影，长愿相随。


赵令畤(3首)
赵令畤（chóu）(1051—1134)，字德麟，自号聊复翁。涿郡(今河北蓟县)人。燕王德昭玄孙。元皊中，签书颍州公事，因与苏轼交往被罚。后从高宗南渡，绍兴初，袭封安定郡王，迁同知行在大宗正事。有《聊复集》。存词三十六首。


81、【蝶恋花】
——赵令畤
欲减罗衣寒未去，不卷珠帘，人在深深处。红杏枝头花几许？啼痕止恨清明雨。
尽日沉烟香一缕，宿酒醒迟，恼破春情绪。飞燕又将归信误，小屏风上西江路。


82、【蝶恋花】
——赵令畤
卷絮风头寒欲尽，坠粉飘香，日日红成阵。新酒又添残酒困，今春不减前春恨。
蝶去莺飞无处问，隔水高楼，望断双鱼信。恼乱横波秋一寸，斜阳只与黄昏近。


83、【清平乐】
——赵令畤
春风依旧，著意隋堤柳。搓得鹅儿黄欲就，天气清明时候。
去年紫陌青门，今宵雨魄云魂。断送一生憔悴，只消几个黄昏！


晁补之(3首)
晁补之(1053—1110)，字无咎，号归来子，济州巨野(今属山东)人。元丰二年(1079)进士。“苏门四学士”之一。历仕秘书省正字、礼部郎中等职，曾两度被贬。著有《晁氏琴趣外编》。存词一百六十余首。


84、【水龙吟】
次韵林圣予《惜春》
——晁补之
问春何苦匆匆，带风伴雨如驰骤。幽葩细萼，小园低槛，壅培未就。吹尽繁红，占春长久，不如垂柳。算春长不老，人愁春老，愁只是、人间有。
春恨十常八九，忍轻孤、芳醪经口。那知自是、桃花结子，不因春瘦。世上功名，老来风味，春归时候。最多情犹有，尊前青眼，相逢依旧。


85、【忆少年】
别历下
——晁补之
无穷官柳，无情画舸，无根行客。南山尚相送，只高城人隔。
罨画园林溪绀碧，算重来、尽成陈迹。刘郎鬓如此，况桃花颜色。


86、【洞仙歌】
泗州中秋作
——晁补之
青烟幂处，碧海飞金镜。永夜闲阶卧桂影。露凉时，零乱多少寒螀，神京远，惟有蓝桥路近。
水晶帘不下，云母屏开，冷浸佳人淡脂粉。待都将许多明，付与金尊，投晓共流霞倾尽。更携取胡床上南楼，看玉做人间，素秋千顷。


晁冲之(1首)
晁冲之，生卒年不详。字叔用。晁补之从弟，南宋著名藏书家晁公武之父。终生无功名，授承务郎。绍圣初，隐居河南具茨山下。著有《具茨集》。今有赵万里辑本《晁叔用词》一卷。存词十六首。


87、【临江仙】
——晁冲之
忆昔西池池上饮，年年多少欢娱。别来不寄一行书，寻常相见了，犹道不如初。
安稳锦衾今夜梦，月明好渡江湖。相思休问定何如？情知春去后，管得落花无。


舒亶(1首)
舒(1041—1103)，字信道，号懒堂，明州慈溪(今属浙江)人。治平二年(1065)进士。累官知制诰、权直学士院。工小词。今存赵万里辑《舒学士词》一卷。存词五十首。


88、【虞美人】
——舒亶
芙蓉落尽天涵水，日暮沧波起。背飞双燕贴云寒，独向小楼东畔倚阑看。
浮生只合尊前老，雪满长安道，故人早晚上高台，寄我江南春色一枝梅。


朱服(1首)
朱服(1048—？)，字行中，湖州乌程(今浙江湖州)人。熙宁六年(1073)进士。累官国子司业、礼部侍郎。徽宗朝被贬兴国军，卒于贬所。存词一首。


89、【渔家傲】
——朱服
小雨纤纤风细细，万家杨柳青烟里。恋树湿花飞不起，愁无际，和春付与东流水。
九十光阴能有几？金龟解尽留无计。寄语东阳沽酒市，拼一醉，而今乐事他年泪。


毛滂(1首)
毛滂(1064—？)，字泽民，衢州江山(今属浙江)人。元皊初，为杭州法曹，受知于苏东坡。后因献谀词而为蔡京赏识。词风疏空明润。有《东堂集》传世。存词二百余首。


90、【惜分飞】
富阳僧舍作别语赠妓琼芳
——毛滂
泪湿阑干花著露，愁到眉峰碧聚。此恨平分取，更无言语空相觑。
断雨残云无意绪，寂寞朝朝暮暮。今夜山深处，断魂分付潮回去。


陈克(2首)
陈克(1081—？)，字子高，自号赤城居士，天台(今属浙江)人。绍兴中为敕令删定官。词风雅丽。存词五十一首。


91、【菩萨蛮】
——陈克
赤阑桥尽香街直，笼街细柳娇无力。金碧上青空，花晴帘影红。
黄衫飞白马，日日青楼下。醉眼不逢人，午香吹暗尘。


92、【菩萨蛮】
——陈克
绿芜墙绕青苔院，中庭日淡芭蕉卷。蝴蝶上阶飞，烘帘自在垂。
玉钩双语燕，宝甃杨花转。几处簸钱声，绿窗春睡轻。


李元膺(1首)
李元膺，生卒年不详，东平人。词存《乐府雅词》中，存词九首。


93、【洞仙歌】
一年春物，惟梅柳间意味最深，至莺花烂漫时，则春已衰迟，使人无复新意。余作“洞仙歌”，使探春者歌之，无后时之悔
——李元膺
雪云散尽，放晓晴庭院。杨柳于人便青眼。更风流多处，一点梅心，相映远，约略颦轻笑浅。
一年春好处，不在浓芳，小艳疏香最娇软。到清明时候，百紫千红，花正乱，已失春风一半。早占取、韶光共追游，但莫管春寒，醉红自暖。


时彦(1首)
时彦(？—1107)，字邦彦，开封(今属河南)人。元丰二年(1079)进士第一。官终吏部尚书。存词仅一首。


94、【青门饮】
——时彦
胡马嘶风，汉旗翻雪，彤云又吐，一竿残照。古木连空，乱山无数，行尽暮沙衰草。星斗横幽馆，夜无眠、灯花空老。雾浓香鸭，冰凝泪烛，霜天难晓。
长记小妆才老，一杯未尽，离怀多少。醉里秋波，梦中朝雨，都是醒时烦恼。料有牵情处，忍思量、耳边曾道。甚时跃马归来，认得迎门轻笑。


李之仪(2首)
李之仪(？—1117)，字端叔，晚号姑溪居士、姑溪老农，沧州无棣(今山东无棣)人。熙宁三年(1070)进士。官终朝议大夫。有《姑溪词》。


95、【谢池春】
——李之仪
残寒消尽，疏雨过、清明后。花径款余红，风沼萦新皱。乳燕穿庭户，飞絮沾襟袖。正佳时，仍晚昼。著人滋味，真个浓如酒。
频移带眼，空只恁、厌厌瘦。不见又思量，见了还依旧。为问频相见，何似长相守。天不老，人未偶。且将此恨，分付庭前柳。


96、【卜算子】
——李之仪
我住长江头，君住长江尾；日日思君不见君，共饮长江水。
此水几时休？此恨何时已？只愿君心似我心，定不负、相思意。


周邦彦(22首)
周邦彦(1056—1121)，字美成，号清真居士，钱塘(今杭州)人。神宗时为太学生，献《汴都赋》歌颂新法，被擢为太学正。徽宗朝仕至徽猷阁待制，提举大晟府，审古乐，制新调。北宋后期婉约派代表词人。词风典丽精工，格律严谨。有《片玉集》传世，存词二百余首。


97、【瑞龙吟】
——周邦彦
章台路，还见褪粉梅梢，试花桃树。愔愔坊陌人家，定巢燕子，归来旧处。
黯凝伫，因念个人痴小，乍窥门户。侵晨浅约宫黄，障风映袖，盈盈笑语。
前度刘郎重到，访邻寻里，同时歌舞，惟有旧家秋娘，声价如故。吟笺赋笔，犹记燕台句。知谁伴，名园露饮，东城闲步？事与孤鸿去，探春尽是，伤离意绪。官柳低金缕，归骑晚、纤纤池塘飞雨。断肠院落，一帘风絮。


98、【风流子】
——周邦彦
新绿小池塘，风帘动、碎影舞斜阳。羡金屋去来，旧时巢燕；土花缭绕，前度莓墙。绣阁凤帏深几许？听得理丝簧。欲说又休，虑乖芳信；未歌先噎，愁近清觞。
遥知新妆了，开朱户、应自待月西厢。最苦梦魂，今宵不到伊行。问甚时说与，佳音密耗，寄将秦镜，偷换韩香？天便教人，霎时厮见何妨！


99、【兰陵王】
——周邦彦
柳阴直，烟里丝丝弄碧。隋堤上、曾见几番，拂水飘绵送行色。登临望故国，谁识。京华倦客。长亭路、年去岁来，应折柔条过千尺。
闲寻旧踪迹，又酒趁哀弦，灯照离席，梨花榆火催寒食。愁一箭风快，半篙波暖，回头迢递便数驿。望人在天北。
凄恻，恨堆积。渐别浦萦回，津堠岑寂，斜阳冉冉春无极。念月榭携手，露桥闻笛。沉思前事，似梦里，泪暗滴。


100、【琐窗寒】
春景
——周邦彦
暗柳啼鸦，单衣伫立，小帘朱户。桐花半亩，静锁一庭愁雨。洒空阶、夜阑未休，故人剪烛西窗语。似楚江暝宿，风灯零乱，少年羁旅。
迟暮，嬉游处。正店舍无烟，禁城百五。旗亭唤酒，付与高阳俦侣。想东园、桃李自春，小唇秀靥今在否？到归时，定有残英，待客携尊俎。


101、【六丑】
蔷薇谢后作
——周邦彦
正单衣试酒，怅客里、光阴虚掷。愿春暂留，春归如过翼，一去无迹。为问花何在？夜来风雨，葬楚宫倾国。钗钿堕处遗香泽，乱点桃蹊，轻翻柳陌。多情为谁追惜？但蜂媒蝶使，时叩窗槅。
东园岑寂，渐蒙笼暗碧，静绕珍丛底，成叹息。长条故惹行客，似牵衣待话，别情无极。残英小、强簪巾帻。终不似、一朵钗头颤袅，向人欹侧。漂流处、莫趁潮汐，恐断红、尚有相思字，何由见得？


102、【夜飞鹊】
——周邦彦
河桥送人处，凉夜何其。斜月远坠余辉，铜盘烛泪已流尽，霏霏凉露沾衣。相将散离会，探风前津鼓，树杪参旗。花骢会意，纵扬鞭、亦自行迟。
迢递路回清野，人语渐无闻，空带愁归。何意重经前地，遗钿不见，斜径都迷。兔葵燕麦，向斜阳、欲与人齐。但徘徊班草，欷歔酹酒，极望天西。


103、【满庭芳】
夏日溧水无想山作
——周邦彦
风老莺雏，雨肥梅子，午阴嘉树清圆。地卑山近，衣润费炉烟。人静乌鸢自乐，小桥外、新绿溅溅。凭阑久，黄芦苦竹，拟泛九江船。
年年，如社燕，飘流瀚海，来寄修椽。且莫思身外，长近尊前。憔悴江南倦客，不堪听、急管繁弦。歌筵畔，先安枕簟，容我醉时眠。


104、【过秦楼】
——周邦彦
水浴清蟾，叶喧凉吹，巷陌马声初断。闲依露井，笑扑流萤，惹破画罗轻扇。人静夜久凭阑，愁不归眠，立残更箭。叹年华一瞬，人今千里，梦沉书远。
空见说鬓怯琼梳，容消金镜，渐懒趁时匀染。梅风地溽，虹雨苔滋，一架舞红都变。谁信无聊为伊，才减江淹，情伤荀倩。但明河影下，还看稀星数点。


105、【花犯】
——周邦彦
粉墙低，梅花照眼，依然旧风味。露痕轻缀，疑净洗铅华，无限佳丽。去年胜赏曾孤倚，冰盘同燕喜。更可惜、雪中高树，香篝熏素被。
今年对花最匆匆，相逢似有恨，依依愁悴。吟望久，青苔上，旋看飞坠。相将见、翠丸荐酒，人正在、空江烟浪里。但梦想、一枝潇洒，黄昏斜照水。


106、【大酺】
——周邦彦
对宿烟收，春禽静，飞雨时鸣高屋。墙头青玉旆，洗铅霜都尽，嫩梢相触。润逼琴丝，寒侵枕障，虫网吹粘帘竹。邮亭无人处，听檐声不断，困眠初熟。奈愁极频惊，梦轻难记，自怜幽独。
行人归意速，最先念、流潦妨车毂。怎奈向、兰成憔悴，卫玠清羸，等闲时、易伤心目。未怪平阳客，双泪落、笛中哀曲。况萧索、青芜国，红糁铺地，门外荆桃如菽。夜游共谁秉烛？


107、【解语花】
上元
——周邦彦
风销绛蜡，露浥红莲，花市光相射。桂华流瓦，纤云散、耿耿素娥欲下。衣裳淡雅，看楚女、纤腰一把。箫鼓喧、人影参差，满路飘香麝。
因念都城放夜，望千门如昼，嬉笑游冶。钿车罗帕，相逢处、自有暗尘随马。年光是也，惟只见、旧情衰谢。清漏移、飞盖归来，从舞休歌罢。


108、【蝶恋花】
——周邦彦
月皎惊乌栖不定，更漏将阑，轳辘牵金井。唤起两眸清炯炯，泪花落枕红绵冷。
执手霜风吹鬓影，去意徊徨，别语愁难听。楼上阑干横斗柄，露寒人远鸡相应。


109、【解连环】
——周邦彦
怨怀无托，嗟情人断绝，信音辽邈。纵妙手、能解连环，似风散雨收，雾轻云薄。燕子楼空，暗尘锁、一床弦索。想移根换叶，尽是旧时，手种红药。
汀洲渐生杜若，料舟依岸曲，人在天角。漫记得、当日音书，把闲语闲言，待总烧却。水驿春回，望寄我、江南梅萼。拼今生、对花对酒，为伊泪落。


110、【拜星月慢】
——周邦彦
夜色催更，清尘收露，小曲幽坊月暗。竹槛灯窗，识秋娘庭院。笑相遇，似觉琼枝玉树相倚，暖日明霞光烂。水盼兰情，总平生稀见。
画图中、旧识春风面，谁知道、自到瑶台畔。眷恋雨润云温，苦惊风吹散。念荒寒、寄宿无人馆，重门闭，败壁秋虫叹。怎奈向、一缕相思，隔溪山不断。


111、【关河令】
——周邦彦
秋阴时晴渐向暝，变一庭凄冷。伫听寒声，云深无雁影。
更深人去寂静，但照壁、孤灯相映。酒已都醒，如何消夜永！


112、【绮寮怨】
——周邦彦
上马人扶残醉，晓风吹未醒。映水曲、翠瓦朱檐，垂杨里、乍见津亭。当时曾题败壁，蛛丝罩、淡墨苔晕青。念去来、岁月如流，徘徊久、叹息愁思盈。
去去倦寻路程，江陵旧事，何曾再问杨琼。旧曲凄清，敛愁黛、与谁听？尊前故人如在，想念我、最关情。何须“渭城”，歌声未尽处，先泪零。


113、【尉迟杯】
——周邦彦
隋堤路，渐日晚、密霭生烟树。阴阴淡月笼沙，还宿河桥深处。无情画舸，都不管、烟波隔南浦。等行人、醉拥重衾，载将离恨归去。
因思旧客京华，长偎傍、疏林小槛欢聚。冶叶倡条俱相识，仍惯见、珠歌翠舞。如今向、渔村水驿，夜如岁、焚香独自语。有何人、念我无聊，梦魂凝想鸳侣。


114、【西河】
金陵怀古
——周邦彦
佳丽地，南朝盛事谁记？山围故国绕清江，髻鬟对起。怒涛寂寞打孤城，风樯遥度天际。
断崖树、犹倒倚，莫愁艇子谁系？空余旧迹郁苍苍，雾沉半垒。夜深月过女墙来，伤心东望淮水。
酒旗戏鼓甚处市？想依稀、王谢邻里，燕子不知何世，向寻常巷陌人家，相对如说兴亡，斜阳里。


115、【瑞鹤仙】
——周邦彦
悄郊原带郭，行路永、客去车尘漠漠。斜阳映山落，敛余红，犹恋孤城阑角。凌波步弱，过短亭、何用素约。有流莺劝我，重解绣鞍，缓引春酌。
不记归时早暮，上马谁扶，醒眠朱阁。惊飙动幕，扶残醉、绕红药。叹西园，已是花深无地，东风何事又恶？任流光过却，犹喜洞天自乐。


116、【浪淘沙慢】
——周邦彦
晓阴重，霜凋岸草，雾隐城堞。南陌脂车待发，东门帐饮乍阕。正拂面、垂杨堪揽结，掩红泪、玉手亲折。念汉浦、离鸿去何许？经时信音绝。
情切，望中地远天阔。向露冷风清无人处，耿耿寒漏咽。嗟万事难忘，惟是轻别。翠尊未竭，凭断云、留取西楼残月。
罗带光消纹衾叠，连环解、旧香顿歇；怨歌永、琼壶敲尽缺。恨春去、不与人期，弄夜色、空余满地梨花雪。


117、【应天长】
——周邦彦
条风布暖，霏雾弄晴，池台遍满春色。正是夜堂无月，沉沉暗寒食。梁间燕，前社客，似笑我、闭门愁寂。乱花过、隔院芸香，满地狼藉。
长记那回时，邂逅相逢，郊外驻油壁。又见汉宫传烛，飞烟五侯宅。青青草，迷路陌。强载酒、细寻前迹。市桥远、柳下人家，犹自相识。


118、【夜游宫】
——周邦彦
叶下斜阳照水，卷轻浪、沉沉千里。桥上酸风射眸子，立多时，看黄昏，灯火市。
古屋寒窗底，听几片、井桐飞坠。不恋单衾再三起，有谁知，为萧娘，书一纸？


贺铸(11首)
贺铸(1052—1125)，字方回，号庆湖遗老。卫州共城(今河南辉县)人。宋太祖孝惠皇后族孙。晚居吴下，博闻强记，长于度曲。其词风格多样，情深语工。有《庆湖遗老集》《东山词》。存词二百八十余首。


119、【青玉案】
——贺铸
凌波不过横塘路，但目送、芳尘去。锦瑟华年谁与度？月桥花院，琐窗朱户，只有春知处。
飞云冉冉蘅皋暮，彩笔新题断肠句。试问闲愁都几许？一川烟草，满城风絮，梅子黄时雨。


120、【感皇恩】
——贺铸
兰芷满汀洲，游丝横路。罗袜尘生步。迎顾。整鬟颦黛，脉脉两情难语。细风吹柳絮，人南渡。
回首旧游，山无重数。花底深朱户。何处？半黄梅子，向晚一帘疏雨。断魂分付与，春将去。


121、【薄幸】
——贺铸
淡妆多态，更的的、频回眄睐。便认得琴心先许，欲绾合欢双带。记画堂、风月逢迎，轻颦浅笑娇无奈。向睡鸭炉边，翔鸳屏里，羞把香罗暗解。
自过了烧灯后，都不见、踏青挑菜。几回凭双燕，丁宁深意，往来却恨重帘碍。约何时再，正春浓酒困，人闲昼永无聊赖。厌厌睡起，犹有花梢日在。


122、【浣溪沙】
——贺铸
不信芳春厌老人，老人几度送余春，惜春行乐莫辞频。
巧笑艳歌皆我意，恼花颠酒拼君嗔，物情惟有醉中真。


123、【浣溪沙】
——贺铸
楼角初消一缕霞，淡黄杨柳暗栖鸦，玉人和月摘梅花。
笑捻粉香归洞户，更垂帘幕护窗纱，东风寒似夜来些。


124、【石州慢】
——贺铸
薄雨收寒，斜照弄晴，春意空阔。长亭柳色才黄，远客一枝先折？烟横水际，映带几点归鸿，平沙消尽龙沙雪。犹记出关来，恰而今时节。
将发。画楼芳酒，红泪清歌，顿成轻别。回首经年，杳杳音尘都绝。欲知方寸，共有几许新愁？芭蕉不展丁香结。枉望断天涯，两厌厌风月。


125、【蝶恋花】
——贺铸
几许伤春春复暮，杨柳清阴，偏碍游丝度。天际小山桃叶步，白苹花满湔裙处。
竟日微吟长短句，帘影灯昏，心寄胡琴语。数点雨声风约住，朦胧淡月云来去。


126、【天门谣】
登采石蛾眉亭
——贺铸
牛渚天门险，限南北、七雄豪占。清雾敛，与闲人登览。
待月上潮平波滟滟。塞管轻吹新阿滥。风满槛，历历数，西州更点。


127、【天香】
——贺铸
烟络横林，山沉远照，迤逦黄昏钟鼓。烛映帘栊，蛩催机杼，共苦清秋风露。不眠思妇，齐应和、几声砧杵。惊动天涯倦宦，駸駸岁华行暮。
当年酒狂自负，谓东君、以春相付。流浪征骖北道，客樯南浦，幽恨无人晤语。赖明月、曾知旧游处，好伴云来，还将梦去。


128、【望湘人】
——贺铸
厌莺声到枕，花气动帘，醉魂愁梦相半。被惜余薰，带惊剩眼，几许伤春春晚。泪竹痕鲜，佩兰香老，湘天浓暖。记小江风月佳时，屡约非烟游伴。
须信鸾弦易断，奈云和再鼓，曲中人远。认罗袜无踪，旧处弄波清浅。青翰棹舣，白苹洲畔，尽目临皋飞观。不解寄、一字相思，幸有归来双燕。


129、【绿头鸭】
——贺铸
玉人家，画楼珠箔临津。托微风、彩箫流怨，断肠马上曾闻。宴堂开、艳妆丛里，调琴思、认歌颦。麝蜡烟浓，玉莲漏短，更衣不待酒初醺。绣屏掩、枕鸳相就，香气渐暾暾。回廊影、疏钟淡月，几许销魂？
翠钗分、银笺封泪，舞鞋从此生尘。任兰舟、载将离恨，转南浦，背西曛。记取明年，蔷薇谢后，佳期应未误行云。凤城远、楚梅香嫩，先寄一枝春。青门外，只凭芳草，寻访郎君。


张元干(2首)
张元干(1091—约1170)，字仲宗，号芦川居士，福州(今属福建)人。靖康元年(1126)，曾任李纲行营属官。官至朝议大夫、将作少监、充抚谕使。后因不满奸佞当权，被秦桧除名削籍。尔后漫游江浙等地，客死他乡，卒年约八十。早年词风婉媚，南渡后，感怀国事，词风慷慨悲壮。有《芦川词》。存词一百八十多首。


130、【石州慢】
——张元干
寒水依痕，春意渐回，沙际烟阔。溪梅晴照生香，冷蕊数枝争发。天涯旧恨，试看几许销魂？长亭门外山重叠。不尽眼中青，是愁来时节。
情切，画楼深闭，想见东风，暗消肌雪。孤负枕前云雨，尊前花月。心期切处，更有多少凄凉，殷勤留与归时说。到得再相逢，恰经年离别。


131、【兰陵王】
春恨
——张元干
卷珠箔，朝雨轻阴乍阁。阑干外、烟柳弄晴，芳草侵阶映红药。东风妒花恶，吹落梢头嫩萼。屏山掩、沉水倦熏，中酒心情怯杯勺。
寻思旧京洛，正年少疏狂，歌笑迷著。障泥油壁催梳掠，曾驰道同载，上林携手，灯夜初过早共约，又争信飘泊。
寂寞，念行乐。甚粉淡衣襟，音断弦索。琼枝璧月春如昨。怅别后华表，那回双鹤。相思除是，向醉里、暂忘却。


叶梦得(2首)
叶梦得(1077—1148)，字少蕴，号石林居士，苏州吴县(今苏州)人。绍兴四年(1097)进士，累官中书舍人、翰林学士、龙图阁直学士。晚居吴兴卞山。能诗工词。叶梦得生于南北宋之交，前期词风婉丽，入南宋后，其词“简洁而时出雄杰”。著有《石林词》等。存词一百零三首。


132、【贺新郎】
——叶梦得
睡起流莺语，掩苍苔，房栊向晚，乱红无数。吹尽残花无人见，惟有垂杨自舞。渐暖霭、初回轻暑，宝扇重寻明月影，暗尘侵、上有乘鸾女。惊旧恨，遽如许。
江南梦断横江渚，浪粘天，葡萄涨绿，半空烟雨。无限楼前沧波意，谁采苹花寄取？但怅望、兰舟容与。万里云帆何时到？送孤鸿、目断千山阻。谁为我，唱金缕。


133、【虞美人】
雨后同干誉、才卿置酒来禽花下作
——叶梦得
落花已作风前舞，又送黄昏雨。晓来庭院半残红，惟有游丝，千丈袅晴空。
殷勤花下同携手，更尽杯中酒。美人不用敛蛾眉，我亦多情，无奈酒阑时。


汪藻(1首)
汪藻(1079—1154)，字彦章，饶州德兴(今属江西)人。崇宁二年(1103)进士。高宗朝，累官中书舍人，拜翰林学士。博览群书，工骈文。有《浮溪集》。词存四首。


134、【点绛唇】
——汪藻
新月娟娟，夜寒江静山衔斗。起来搔首，梅影横窗瘦。
好个霜天，闲却传杯手。君知否？乱鸦啼后，归兴浓如酒。


刘一止(1首)
刘一止(1079—1160)，字得简，湖州归安(今属浙江)人。宣和三年(1121)进士。绍兴初，累官中书舍人、给事中。直言敢谏。有《苕溪集》、《苕溪词》。存词四十二首。


135、【喜迁莺】
晓行
——刘一止
晓光催角，听宿鸟未惊，邻鸡先觉。迤逦烟村，马嘶人起，残月尚穿林薄。泪痕带霜微凝，酒力冲寒犹弱。叹倦客，悄不禁重染，风尘京洛。
追念人别后，心事万重，难觅孤鸿托。翠幌娇深，曲屏香暖，争念岁华飘泊。怨月恨花烦恼，不是不曾经著。者情味、望一成消减，新来还恶。


韩疁(1首)
韩疁（liú），生卒年不详。字子耕，号萧闲。存词六首。


136、【高阳台】
除夜
——韩疁
频听银签，重然绛蜡，年华衮衮惊心。饯旧迎新，能消几刻光阴？老来可惯通宵饮？待不眠、还怕寒侵。掩清尊、多谢梅花，伴我微吟。
邻娃已试春妆了，更蜂腰簇翠，燕股横金。勾引东风，也知芳思难禁。朱颜那有年年好，逞艳游、赢取如今。恣登临、残雪楼台，迟日园林。


李邴(1首)
李邴（bǐng）(1085—1146)，字汉老，号云龛居士。济州任城(今山东济宁)人。崇宁五年(1106)进士。官至参知政事。卒谥文敏。存词八首。


137、【汉宫春】
——李邴
潇洒江梅，向竹梢疏处，横两三枝。东君也不爱惜，雪压霜欺。无情燕子，怕春寒、轻失花期。却是有、年年塞雁，归来曾见开时。
清浅小溪如练，问玉堂何似，茅舍疏篱？伤心故人去后，冷落新诗。微雪淡月，对江天、分付他谁。空自忆、清香未减，风流不在人知。


陈与义(2首)
陈与义(1090—1139)，字去非，自号简斋，洛阳(今属河南)人。政和三年(1113)登上舍甲科。绍兴中，官至参知政事。南渡后，诗词均有感时伤世之作。有《无住词》。存词十九首。


138、【临江仙】
——陈与义
高咏楚辞酬午日，天涯节序匆匆。榴花不似舞裙红，无人知此意，歌罢满帘风。
万事一身伤老矣，戎葵凝笑墙东。酒杯深浅去年同，试浇桥下水，今夕到湘中。


139、【临江仙】
夜登小阁忆洛中旧游
——陈与义
忆昔午桥桥上饮，坐中多是豪英。长沟流月去无声，杏花疏影里，吹笛到天明。
二十余年如一梦，此身虽在堪惊。闲登小阁看新晴，古今多少事，渔唱起三更。


蔡伸(2首)
蔡伸(1088—1156)，字伸道，自号友古居士，莆田(今属福建)人。书法家蔡襄之孙。政和五年(1115)进士。有《友古居士词》传世。存词一百七十五首。


140、【苏武慢】
——蔡伸
雁落平沙，烟笼寒水，古垒鸣笳声断。青山隐隐，败叶萧萧，天际暝鸦零乱。楼上黄昏，片帆千里归程，年华将晚。望碧云空暮，佳人何处，梦魂俱远。
忆旧游、邃馆朱扉，小园香径，尚想桃花人面。书盈锦轴，恨满金徽，难写寸心幽怨。两地离愁，一尊芳酒凄凉，危阑倚遍。尽迟留、凭仗西风，吹干泪眼。


141、【柳梢青】
——蔡伸
数声鶗鴂，可怜又是、春归时节。满院东风，海棠铺绣，梨花飘雪。
丁香露泣残枝，算未比、愁肠寸结。自是休文，多情多感，不干风月。


周紫芝(2首)
周紫芝(1082—？)，字少隐，自号竹坡居士。宣城(今属安徽)人。绍兴中进士及第，历官枢密院编修，知兴国军。后退居庐山，善诗词。有《竹坡词》传世。存词一百五十五首。


142、【鹧鸪天】
——周紫芝
一点残釭欲尽时，乍凉秋气满屏帏。梧桐叶上三更雨，叶叶声声是别离。
调宝瑟，拨金猊，那时同唱“鹧鸪词”。如今风雨西楼夜，不听清歌也泪垂。


143、【踏莎行】
——周紫芝
情似游丝，人如飞絮，泪珠阁定空相觑。一溪烟柳万丝垂，无因系得兰舟住。
雁过斜阳，草迷烟渚，如今已是愁无数。明朝且做莫思量，如何过得今宵去！


李甲(1首)
李甲，字景元，华亭(今上海松江)人。工画。存词九首。


144、【帝台春】
——李甲
芳草碧色，萋萋遍南陌。暖絮乱红，也似知人，春愁无力。忆得盈盈拾翠侣，共携赏、凤城寒食。到今来，海角逢春，天涯为客。
愁旋释、还似织；泪暗拭，又偷滴。漫倚遍危阑，尽黄昏也，只是暮云凝碧。拼则而今已拼了，忘则怎生便忘得。又还问鳞鸿，试重寻消息。


李重元(1首)
李重元，生平事迹不详，《全宋词》收其《忆王孙》词四首。


145、【忆王孙】
——李重元
萋萋芳草忆王孙，柳外楼高空断魂，杜宇声声不忍闻。欲黄昏，雨打梨花深闭门。


万俟咏(1首)
万俟咏，字雅言，自号词隐、大梁词隐。终生不第。工音律能自度新声。词学柳永。存词二十七首。


146、【三台】
清明应制
——万俟咏
见梨花初带夜月，海棠半含朝雨。内苑春、不禁过青门，御沟涨、潜通南浦。东风静，细柳垂金缕。望凤阙、非烟非雾。好时代、朝野多欢，遍九陌、太平箫鼓。
乍莺儿百啭断续，燕子飞来飞去。近绿水、台榭映秋千，斗草聚、双双游女。饧香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。正轻寒轻暖漏永，半阴半晴云暮。
禁火天、已是试新妆，岁华到、三分佳处。清明看、汉蜡传宫炬。散翠烟、飞入槐府。敛兵卫、阊阖门开，住传宣、又还休务。


徐伸(1首)
徐伸，字干臣，三衢(今浙江衢州)人。政和初，以知音律为太常典乐，出知常州。存词一首。


147、【二郎神】
——徐伸
闷来弹鹊，又搅碎、一帘花影。漫试著春衫，还思纤手，熏彻金猊烬冷。动是愁端如何向？但怪得新来多病。嗟旧日沈腰，如今潘鬓，怎堪临镜？
重省，别时泪湿，罗衣尤凝。料为我厌厌，日高慵起，长托春酲未醒。雁足不来，马蹄难驻，门掩一庭芳景，空伫立，尽日阑干，倚遍昼长人静。


田为(1首)
田为，生卒年不详。字不伐，善琵琶，通音律。政和末，充大晟府典乐。存词六首。


148、【江神子慢】
——田为
玉台挂秋月，铅素浅、梅花傅香雪。冰姿洁，金莲衬、小小凌波罗袜。雨初歇，楼外孤鸿声渐远，远山外、行人音信绝。此恨对语犹难，那堪更寄书说。
教人红消翠减，觉衣宽金缕，都为轻别。太情切，销魂处、画角黄昏时节。声呜咽，落尽庭花春去也，银蟾迥、无情圆又缺。恨伊不似余香，惹鸳鸯结。


曹组(1首)
曹组，生卒年不详，字元宠。颍昌(今河南许昌)人。宣和三年(1121)进士及第。官至阁门宣赞舍人，存词三十六首。


149、【蓦山溪】
梅
——曹组
洗妆真态，不作铅华御。竹外一枝斜，想佳人、天寒日暮。黄昏院落，无处著清香，风细细，雪垂垂，何况江头路。
月边疏影，梦到销魂处。结子欲黄时，又须作、廉纤细雨。孤芳一世，供断有情愁，消瘦损，东阳也，试问花知否？


李玉(1首)
李玉，生卒年不详。存词一首。


150、【贺新郎】
——李玉
篆缕消金鼎，醉沉沉、庭阴转午，画堂人静。芳草王孙知何处？惟有杨花糁径。渐玉枕、腾腾春醒，帘外残红春已透，镇无聊、殢酒厌厌病。云鬓乱，未忺整。
江南旧事休重省，遍天涯、寻消问息，断鸿难倩。月满西楼凭阑久，依旧归期未定。又只恐、瓶沉金井。嘶骑不来银烛暗，枉教人、立尽梧桐影。谁伴我，对鸾镜。


廖世美(1首)
廖世美，生卒年不详。存词二首。


151、【烛影摇红】
题安陆浮云楼
——廖世美
霭霭春空，画楼森耸凌云渚。紫薇登览最关情，绝妙夸能赋。惆怅相思迟暮。记当日、朱阑共语。塞鸿难问，岸柳何穷，别愁纷絮。
催促年光，旧来流水知何处？断肠何必更残阳，极目伤平楚。晚霁波声带雨，悄无人、舟横野渡。数峰江上，芳草天涯，参差烟树。


吕滨老(1首)
吕滨老，一作吕渭老，字圣求，生卒年不详。嘉兴(今属浙江)人。北宋宣和末年朝士，有《圣求词》一卷。存词一百三十余首。


152、【薄幸】
——吕滨老
青楼春晚，昼寂寂，梳匀又懒。乍听得、鸦啼莺哢，惹起新愁无限。记年时、偷掷春心，花前隔雾遥相见。便角枕题诗，宝钗贳酒，共醉青苔深院。怎忘得、回廊下，携手处、花明月满。
如今但暮雨，蜂愁蝶恨，小窗闲对芭蕉展。却谁拘管？尽无言，闲品秦筝，泪满参差雁。腰肢渐小，心与杨花共远。


鲁逸仲(1首)
鲁逸仲，即孔夷，字方平，生卒年不详，汝州龙兴(今属河南宝丰)人。哲宗元年间隐居蟨阳，与李为诗酒侣，自号蟨皋渔父，隐名为鲁逸仲。存词三首。


153、【南浦】
——鲁逸仲
风悲画角，听单于、三弄落谯门。投宿駸駸征骑，飞雪满孤村。酒市渐阑灯火，正敲窗、乱叶舞纷纷。送数声惊雁，乍离烟水，嘹唳度寒云。
好在半胧淡月，到如今、无处不销魂。故国梅花归梦，愁损绿罗裙。为问暗香闲艳，也相思、万点付啼痕。算翠屏应是，两眉余恨倚黄昏。


岳飞(1首)
岳飞(1103—1141)，字鹏举，相州汤阴(今属河南)人。南宋初年的抗金名将，起自行伍，屡败金兵，金兵云：“撼山易，撼岳家军难。”曾大败金兵统帅兀术，直逼朱仙镇。后被力主议和的秦桧以“莫须有”的罪名冤杀于风波亭。有《岳武穆集》。存词三首。


154、【满江红】
——岳飞
怒发冲冠，凭阑处、潇潇雨歇。抬望眼、仰天长啸，壮怀激烈。三十功名尘与土，八千里路云和月。莫等闲、白了少年头，空悲切。
靖康耻，犹未雪；臣子恨，何时灭。驾长车、踏破贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。


张抡(1首)
张抡，生卒年不详，开封人。南宋绍兴年间，知门事。自号莲社居士。今传《莲社词》一卷。存词一百余首。


155、【烛影摇红】
上元有怀
——张抡
双阙中天，凤楼十二春寒浅。去年元夜奉宸游，曾侍瑶池宴。玉殿珠帘尽卷，拥群仙、蓬壶阆苑。五云深处，万烛光中，揭天丝管。
驰隙流年，恍如一瞬星霜换。今宵谁念泣孤臣，回首长安远。可是尘缘未断，漫惆怅、华胥梦短。满怀幽恨，数点寒灯，几声归雁。


程垓(1首)
程垓，字正伯，生卒年不详，眉山(今属四川)人。有《书舟词》。存词一百五十余首。


156、【水龙吟】
——程垓
夜来风雨匆匆，故园定是花无几。愁多怨极，等闲孤负，一年芳意。柳困桃慵，杏青梅小，对人容易。算好春长在，好花长见，原只是、人憔悴。
回首池南旧事，恨星星、不堪重记。如今但有，看花老眼，伤时清泪。不怕逢花瘦，只愁怕、老来风味。待繁红乱处，留云借月，也须拼醉。


张孝祥(2首)
张孝祥(1132—1169)，字安国，号于湖居士，历阳乌江(今安徽和县乌江镇)人。南宋绍兴二十四年(1154)进士第一。累迁中书舍人，直学院士，领建康留守。著有《于湖居士文集》、《于湖词》。存词一百七十余首。


157、【六州歌头】
——张孝祥
长淮望断，关塞莽然平。征尘暗，霜风劲，悄边声。黯消凝，追想当年事，殆天数，非人力；洙泗上，弦歌地，亦膻腥。隔水毡乡，落日牛羊下，区脱纵横。看名王宵猎，骑火一川明，笳鼓悲鸣，遣人惊。
念腰间箭，匣中剑，空埃蠹，竟何成！时易失，心徒壮，岁将零，渺神京。干羽方怀远，静烽燧，且休兵。冠盖使，纷驰骛，若为情。闻道中原遗老，常南望、翠葆霓旌。使行人到此，忠愤气填膺，有泪如倾。


158、【念奴娇】
过洞庭
——张孝祥
洞庭青草，近中秋、更无一点风色。玉鉴琼田三万顷，著我扁舟一叶。素月分辉，银河共影，表里俱澄澈。怡然心会，妙处难与君说。
应念岭海经年，孤光自照，肝胆皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕。


韩元吉(2首)
韩元吉(1118—1187)，字无咎，号南涧，许昌(今属河南)人。官至吏部尚书，有政绩。著有《南涧甲乙稿》、《南涧诗余》。存词八十余首。


159、【六州歌头】
——韩元吉
东风著意，先上小桃枝。红粉腻，娇如醉，依朱扉。记年时，隐映新妆面，临水岸，春将半，云日暖，斜桥转，夹城西。草软莎平，跋马垂杨渡，玉勒争嘶。认蛾眉，凝笑脸，薄拂燕脂，绣户曾窥。恨依依。
共携手处，香如雾，红随步，怨春迟。消瘦损，凭谁问？只花知，泪空垂。旧日堂前燕，和烟雨，又双飞。人自老，春长好，梦佳期。前度刘郎，几许风流地，花也应悲。但茫茫暮霭，目断武陵溪。往事难追。


160、【好事近】
——韩元吉
凝碧旧池头，一听管弦凄切。多少梨园声在，总不堪华发。
杏花无处避春愁，也傍野烟发。惟有御沟声断，似知人呜咽。


袁去华(3首)
袁去华，字宣卿，生卒年不详，奉新(今属江西)人。南宋绍兴十五年(1145)进士。著有《适斋类稿》、《袁宣卿词》。存词九十余首。


161、【瑞鹤仙】
——袁去华
郊原初过雨，见败叶零乱，风定犹舞。斜阳挂深树，映浓愁浅黛，遥山媚妩。来时旧路，尚岩花、娇黄半吐。到而今惟有、溪边流水，见人如故。
无语，邮亭深静，下马还寻，旧曾题处。无聊倦旅，伤离恨，最愁苦。纵收香藏镜，他年重到，人面桃花在否？念沉沉小阁幽窗，有时梦去。


162、【剑器近】
——袁去华
夜来雨。赖倩得、东风吹住。海棠正妖娆处，且留取。悄庭户，试细听莺啼燕语，分明共人愁绪，怕春去。
佳树。翠阴初转午。重帘未卷，乍睡起，寂寞看风絮。偷弹清泪寄烟波，见江头故人，为言憔悴如许。彩笺无数，去却寒暄，到了浑无定据。断肠落日千山暮。


163、【安公子】
——袁去华
弱柳千丝缕，嫩黄匀遍鸦啼处。寒入罗衣春尚浅，过一番风雨。问燕子来时，绿水桥边路，曾画楼、见个人人否？料静掩云窗，尘满哀弦危柱。
庾信愁如许，为谁都著眉端聚。独立东风弹泪眼，寄烟波东去。念永昼春闲，人倦如何度？闲傍枕、百啭黄鹂语。唤觉来厌厌，残照依然花坞。


陆淞(1首)
陆淞，字子逸，号云溪，生卒年不详，山阴(今浙江绍兴)人。晚年隐居于秀野，放傲世间，存词二首。


164、【瑞鹤仙】
——陆淞
脸霞红印枕，睡觉来、冠儿还是不整。屏间麝煤冷，但眉峰压翠，泪珠弹粉。堂深昼永，燕交飞、风帘露井。恨无人说与，相思近日，带围宽尽。
重省，残灯朱幌，淡月纱窗，那时风景。阳台路迥，云雨梦，便无准。待归来，先指花梢教看，欲把心期细问。问因循过了青春，怎生意稳？


陆游(1首)
陆游(1125—1210)，字务观，号放翁。山阴(今浙江绍兴)人。历任县主簿、府通判、知州礼部郎中、秘书监等职。一生力主抗金，曾投身军旅生活。晚年隐居山阴。是著名诗人，亦工词。著有《剑南诗稿》《渭南文集》《南唐书》《老学庵笔记》《放翁词》。存词一百三十余首。


165、【卜算子】
咏梅
——陆游
驿外断桥边，寂寞开无主。已是黄昏独自愁，更著风和雨。
无意苦争春，一任群芳妒。零落成泥碾作尘，只有香如故。


陈亮(1首)
陈亮(1143—1194)，字同甫，号龙川，婺州永康(今属浙江)人。南宋绍熙四年(1193)进士。授签书建康府判官厅公事，未赴而卒。陈亮是南宋著名的思想家、文学家。力主抗金，反对和议，曾遭忌被诬入狱。有《龙川文集》《龙川词》，存词七十余首。


166、【水龙吟】
——陈亮
闹花深处楼台，画帘半卷东风软。春归翠陌，平莎茸嫩，垂杨金浅。迟日催花，淡云阁雨，轻寒轻暖。恨芳菲世界，游人未赏，都付与、莺和燕。
寂寞凭高念远，向南楼、一声归雁。金钗斗草，青丝勒马，风流云散。罗绶分香，翠绡封泪，几多幽怨？正销魂，又是疏烟淡月，子规声断。


范成大(3首)
范成大(1126—1193)，字致能，号石湖居士，吴县(今属江苏)人。绍兴二十四年(1154)进士。历任处州、静江知府兼广南西路安抚使，参知政事等职。南宋著名诗人。著有《石湖居士诗集》、《石湖词》等，存词一百余首。


167、【忆秦娥】
——范成大
楼阴缺，阑干影卧东厢月。东厢月，一天风露，杏花如雪。
隔烟催漏金虬咽，罗帏黯淡灯花结。灯花结，片时春梦，江南天阔。


168、【眼儿媚】
萍乡道中乍晴，卧舆中困甚，小憩柳塘
——范成大
酣酣日脚紫烟浮，妍暖破轻裘。困人天色，醉人花气，午梦扶头。
春慵恰似春塘水，一片縠纹愁。溶溶曳曳，东风无力，欲皱还休。


169、【霜天晓角】
——范成大
晚晴风歇，一夜春威折。脉脉花疏天淡，云来去，数枝雪。
胜绝，愁亦绝，此情谁共说。惟有两行低雁，知人倚、画楼月。


辛弃疾(12首)
辛弃疾(1140—1207)，字幼安，号稼轩，历城(今山东济南)人。22岁起义抗金，不久归宋。历任江阴签判、建康通判等地方官职。42岁遭谗落职，退居江西信州，长达二十年之久。虽曾两度被起用，但一直未被重用。一生力主抗金北伐，提出许多有关方略，但其抱负终未得舒展。他是南宋杰出的爱国词人，词风慷慨悲壮，豪放雄浑。对当时及后世影响巨大。有《稼轩长短句》，存词六百余首。


170、【贺新郎】
别茂嘉十二弟
——辛弃疾
绿树听鹈鴂，更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别，马上琵琶关塞黑，更长门、翠辇辞金阙，看燕燕，送归妾。
将军百战身名裂，向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪长啼血，谁共我，醉明月？


171、【念奴娇】
书东流村壁
——辛弃疾
野棠花落，又匆匆过了，清明时节。刬地东风欺客梦，一枕云屏寒怯。曲岸持觞，垂杨系马，此地曾经别。楼空人去，旧游飞燕能说。
闻道绮陌东头，行人曾见，帘底纤纤月。旧恨春江流不尽，新恨云山千叠。料得明朝，尊前重见，镜里花难折。也应惊问，近来多少华发？


172、【汉宫春】
立春日
——辛弃疾
春已归来，看美人头上，袅袅春幡。无端风雨，未肯收尽余寒。年时燕子，料今宵、梦到西园。浑未办、黄柑荐酒，更传青韭堆盘。却笑东风从此，便熏梅染柳，更没些闲。闲时又来镜里，转变朱颜。清愁不断，问何人、会解连环。生怕见、花开花落，朝来塞雁先还。


173、【贺新郎】
赋琵琶
——辛弃疾
凤尾龙香拨，自开元、霓裳曲罢，几番风月。最苦浔阳江头客，画舸亭亭待发。记出塞、黄云堆雪。马上离愁三万里，望昭阳、宫殿孤鸿没，弦解语，恨难说。辽阳驿使音尘绝，琐窗寒、轻拢慢捻，泪珠盈睫。推手含情还却手，一抹“梁州”哀彻。千古事、云飞烟灭。贺老定场无消息，想沉香亭北繁华歇，弹到此，为呜咽。


174、【水龙吟】
登建康赏心亭
——辛弃疾
楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子，把吴钩看了，阑干拍遍，无人会、登临意。
休说鲈鱼堪脍，尽西风、季鹰归未？求田问舍，怕应羞见，刘郎才气。可惜流年，忧愁风雨，树犹如此。倩何人、唤取红巾翠袖，搵英雄泪？


175、【摸鱼儿】
淳熙己亥，自湖北漕移湖南，同官王正之置酒小山亭，为赋
——辛弃疾
更能消、几番风雨，匆匆春又归去。惜春长怕花开早，何况落红无数。春且住！见说道、天涯芳草无归路。怨春不语，算只有殷勤，画檐蛛网，尽日惹飞絮。
长门事，准拟佳期又误，蛾眉曾有人妒。千金纵买相如赋，脉脉此情谁诉？君莫舞！君不见、玉环飞燕皆尘土。闲愁最苦。休去倚危阑，斜阳正在，烟柳断肠处。


176、【永遇乐】
京口北固亭怀古
——辛弃疾
千古江山，英雄无觅、孙仲谋处。舞榭歌台，风流总被、雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。
元嘉草草，封狼居胥，赢得仓皇北顾。四十三年，望中犹记、烽火扬州路。可堪回首、佛狸祠下，一片神鸦社鼓。凭谁问，廉颇老矣，尚能饭否？


177、【木兰花慢】
滁州送范倅
——辛弃疾
老来情味减，对别酒，怯流年。况屈指中秋，十分好月，不照人圆。无情水、都不管，共西风、只管送归船。秋晚莼鲈江上，夜深儿女灯前。
征衫，便好去朝天，玉殿正思贤。想夜半承明，留教视草，却遣筹边。长安故人问我，道愁肠殢酒只依然。目断秋霄落雁，醉来时响空弦。


178、【祝英台近】
——辛弃疾
宝钗分，桃叶渡，烟柳暗南浦。怕上层楼，十日九风雨。断肠片片飞红，都无人管，更谁劝、啼莺声住？
鬓边觑，试把花卜归期，才簪又重数。罗帐灯昏，哽咽梦中语。是他春带愁来，春归何处？却不解、带将愁去。


179、【青玉案】
元夕
——辛弃疾
东风夜放花千树，更吹落、星如雨。宝马雕车香满路，凤箫声动，玉壶光转，一夜鱼龙舞。
蛾儿雪柳黄金缕，笑语盈盈暗香去。众里寻他千百度，蓦然回首，那人却在，灯火阑珊处。


180、【鹧鸪天】
鹅湖归，病起作
——辛弃疾
枕簟溪堂冷欲秋，断云依水晚来收。红莲相倚浑如醉，白鸟无言定自愁。
书咄咄，且休休，一丘一壑也风流。不知筋力衰多少，但觉新来懒上楼。


181、【菩萨蛮】
书江西造口壁
——辛弃疾
郁孤台下清江水，中间多少行人泪。西北望长安，可怜无数山。
青山遮不住，毕竟东流去。江晚正愁余，山深闻鹧鸪。


姜夔(17首)
姜夔(约1115—约1221)，字尧章，号白石道人，鄱阳(今属江西省)人。一生飘泊四方，怀才不遇，终生不第。与杨万里，范成大等有交往。卒于杭州。擅长诗词及书法，精通音律，能自度曲。其词谐婉秀美，为南宋格律词派的代表词人，对南宋后期的婉约派词人及清代浙西派词人有较大影响。有《白石道人诗集》《白石道人歌曲》《白石诗说》等。存词八十余首。


182、【点绛唇】
丁未冬，过吴松作
——姜夔
燕雁无心，太湖西畔随云去。数峰清苦，商略黄昏雨。
第四桥边，拟共天随住。今何许？凭阑怀古，残柳参差舞。


183、【鹧鸪天】
元夕有所梦
——姜夔
肥水东流无尽期，当初不合种相思。梦中未比丹青见，暗里忽惊山鸟啼。
春未绿，鬓先丝，人间别久不成悲。谁教岁岁红莲夜，两处沉吟各自知。


184、【踏莎行】
自沔东来，丁未元日至金陵，江上感梦而作
——姜夔
燕燕轻盈，莺莺娇软，分明又向华胥见。夜长争得薄情知？春初早被相思染。
别后书辞，别时针线，离魂暗逐郎行远。淮南皓月冷千山，冥冥归去无人管。


185、【庆宫春】
绍熙辛亥除夕，余别石湖归吴兴，雪后夜过垂虹，尝赋诗云：“笠泽茫茫雁影微，玉峰重叠护云衣；长桥寂寞春寒夜，只有诗人一舸归。”后五年冬，复与俞商卿、张平甫、銛朴翁自封禺同载诣梁溪，道经吴松。山寒天迥，云浪四合，中夕相呼步垂虹，星斗下垂，错杂渔火，朔吹凛凛，卮酒不能支。朴翁以衾自缠，犹相与行吟，因赋此阕，盖过旬涂稿乃定。朴翁咎余无益，然意所耽，不能自已也。平甫、商卿、朴翁皆工于诗，所出奇诡；余亦强追逐之，此行既归，各得五十余解
——姜夔
双桨莼波，一蓑松雨，暮愁渐满空阔。呼我盟鸥，翩翩欲下，背人还过木末。那回归去，荡云雪、孤舟夜发。伤心重见，依约眉山，黛痕低压。
采香径里春寒，老子婆娑，自歌谁答？垂虹西望，飘然引去，此兴平生难遏。酒醒波远，正凝想、明珰素袜。如今安在？惟有阑干，伴人一霎。


186、【齐天乐】
丙辰岁，与张功甫会饮张达可之堂，闻屋壁间蟋蟀有声，功甫约余同赋，以授歌者。功甫先成，词甚美；余徘徊茉莉花间，仰见秋月，顿起幽思，寻亦得此。蟋蟀，中都呼为促织，善斗；好事者或以三二十万钱致一枚，镂象齿为楼观以贮之
——姜夔
庾郎先自吟愁赋。凄凄更闻私语。露湿铜铺，苔侵石井，都是曾听伊处。哀音似诉，正思妇无眠，起寻机杼。曲曲屏山，夜凉独自甚情绪？
西窗又吹暗雨，为谁频断续，相和砧杵？候馆迎秋，离宫吊月，别有伤心无数。豳诗漫与，笑篱落呼灯，世间儿女。写入琴丝，一声声更苦。


187、【琵琶仙】
《吴都赋》云：“户藏烟浦，家具画船。”惟吴兴为然。春游之盛，西湖未能过也。己酉岁，余与萧时父载酒南郭，感遇成歌
——姜夔
双桨来时，有人似、旧曲桃根桃叶。歌扇轻约飞花，蛾眉正奇绝。春渐远、汀洲自绿，更添了几声啼鴂。十里扬州，三生杜牧，前事休说。
又还是、宫烛分烟，奈愁里、匆匆换时节。都把一襟芳思，与空阶榆荚。千万缕、藏鸦细柳，为玉尊、起舞回雪。想见西出阳关，故人初别。


188、【念奴娇】
余客武陵，湖北宪治在焉。古城野水，乔木参天。余与二三友，日荡舟其间，薄荷花而饮，意象幽闲，不类人境。秋水且涸，荷叶出地寻丈，因列坐其下，上不见日，清风徐来，绿云自动；间于疏处，窥见游人画船，亦一乐也。朅来吴兴，数得相羊荷花中，又夜泛西湖，光景奇绝，故以此句写之
——姜夔
闹红一舸，记来时、尝与鸳鸯为侣。三十六陂人未到，水佩风裳无数。翠叶吹凉，玉容消酒，更洒菰蒲雨。嫣然摇动，冷香飞上诗句。
日暮，青盖亭亭，情人不见，争忍凌波去？只恐舞衣寒易落，愁入西风南浦。高柳垂阴，老鱼吹浪，留我花间住。田田多少，几回沙际归路。


189、【扬州慢】
淳熙丙申至日，余过维扬。夜雪初霁，荠麦弥望。入其城，则四顾萧条，寒水自碧。暮色渐起，戍角悲吟。余怀怆然，感慨今昔，因自度此曲。千岩老人以为有《黍离》之悲也
——姜夔
淮左名都，竹西佳处，解鞍少驻初程。过春风十里，尽荠麦青青。自胡马窥江去后，废池乔木，犹厌言兵。渐黄昏、清角吹寒，都在空城。
杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生！


190、【长亭怨慢】
余颇喜自制曲。初率意为长短句，然后协以律，故前后阕多不同。桓大司马云：“昔年种柳，依依汉南；今看摇落，凄怆江潭；树犹如此，人何以堪？”此语余深爱之
——姜夔
渐吹尽、枝头香絮，是处人家，绿深门户。远浦萦回，暮帆零乱向何许？阅人多矣，谁得似、长亭树？树若有情时，不会得、青青如此！
日暮，望高城不见，只见乱山无数。韦郎去也，怎忘得、玉环分付。第一是、早早归来，怕红萼、无人为主。算空有并刀，难剪离愁千缕。


191、【淡黄柳】
客居合肥南城亦阑桥之西，巷陌凄凉，与江左异；惟柳色夹道，依依可怜。因度此曲，以纾客怀
——姜夔
空城晓角，吹入垂杨陌。马上单衣寒恻恻。看尽鹅黄嫩绿，都是江南旧相识。
正岑寂，明朝又寒食。强携酒、小桥宅。怕梨花落尽成秋色。燕燕飞来，问春何在？惟有池塘自碧。


192、【暗香】
辛亥之冬，余载雪诣石湖。止既月，授简索句，且征新声，作此两曲，石湖把玩不已，使工伎隶习之，音节谐婉，乃名之曰：“暗香”、“疏影”
——姜夔
旧时月色，算几番照我，梅边吹笛？唤起玉人，不管清寒与攀摘。何逊而今渐老，都忘却、春风词笔。但怪得、竹外疏花，香冷入瑶席。
江国，正寂寂。叹寄与路遥，夜雪初积。翠尊易泣，红萼无言耿相忆。长记曾携手处，千树压、西湖寒碧。又片片、吹尽也，几时见得？


193、【疏影】
——姜夔
苔枝缀玉，有翠禽小小，枝上同宿。客里相逢，篱角黄昏，无言自倚修竹。昭君不惯胡沙远，但暗忆、江南江北。想佩环、月夜归来，化作此花幽独。
犹记深宫旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又却怨、玉龙哀曲。等恁时、重觅幽香，已入小窗横幅。


194、【翠楼吟】
淳熙丙午冬，武昌安远楼成，与刘去非诸友落之，度曲见志。余去武昌十年，故人有泊舟鹦鹉洲者，闻小姬歌此词，问之，颇能道其事；还吴，为余言之，兴怀昔游，且伤今之离索也
——姜夔
月冷龙沙，尘清虎落，今年汉酺初赐。新翻胡部曲，听毡幕、元戎歌吹。层楼高峙，看槛曲萦红，檐牙飞翠。人姝丽，粉香吹下，夜寒风细。
此地，宜有词仙，拥素云黄鹤，与君游戏。玉梯凝望久，但芳草、萋萋千里。天涯情味，仗酒祓清愁，花消英气。西山外，晚来还卷，一帘秋霁。


195、【杏花天】
丙午之冬，发沔口。丁未正月二日，道金陵，北望淮、楚，风日清淑，小舟挂席，容与波上
——姜夔
绿丝低拂鸳鸯浦，想桃叶、当时唤渡。又将愁眼与春风，待去，倚兰桡、更少驻。
金陵路，莺吟燕舞。算潮水、知人最苦。满汀芳草不成归，日暮，更移舟、向甚处？


196、【一萼红】
丙午人日，余客长沙别驾之观政堂，堂下曲沼，沼西负古垣，有卢橘幽篁，一径深曲。穿径而南，官梅数十株，如椒如菽，或红破白露，枝影扶疏。著屐苍苔细石间，野兴横生，亟命驾登定王台，乱湘流，入麓山；湘云低昂，湘波容与，兴尽悲来，醉吟成调
——姜夔
古城阴，有官梅几许，红萼未宜簪。池面冰胶，墙腰雪老，云意还又沉沉。翠藤共、闲穿径竹，渐笑语、惊起卧沙禽。野老林泉，故王台榭，呼唤登临。
南去北来何事，荡湘云楚水，目极伤心。朱户粘鸡，金盘簇燕，空叹时序侵寻。记曾共、西楼雅集，想垂柳、还袅万丝金。待得归鞍到时，只怕春深。


197、【霓裳中序第一】
丙午岁，留长沙，登祝融，因得其祠神之曲，曰《黄帝盐》、《苏合香》。又于乐工故书中得商调《霓裳曲》十八阕，皆虚谱无辞。按沈氏《乐律》、《霓裳》道调，此乃商调。乐天诗云“散序六阕”，此特两阕，未知孰是。然音节闲雅，不类今曲；余不暇尽作，作《中序》一阕传于世。余方羁游，感此古音，不自知其辞之怨抑也
——姜夔
亭皋正望极，乱落江莲归未得。多病却无气力，况纨扇渐疏，罗衣初索。流光过隙，叹杏梁、双燕如客。人何在？一帘淡月，仿佛照颜色。
幽寂，乱蛩吟壁，动庾信清愁似织。沉思年少浪迹，笛里关山，柳下坊陌。坠红无信息，漫暗水、涓涓溜碧。飘零久、而今何意，醉卧酒垆侧。


章良能(1首)
章良能(？—1214)，字达之，丽水(今属浙江)人。淳熙五年(1178)进士。累官至同知枢密院事、参知政事。有《嘉林集》百卷，不传。存词一首。


198、【小重山】
——章良能
柳暗花明春事深，小栏红芍药、已抽簪。雨余风软碎鸣禽，迟迟日、犹带一分阴。
往事莫沉吟，身闲时序好、且登临。旧游无处不堪寻。无寻处、惟有少年心。


刘过(1首)
刘过(1154—1206)，字改之，号龙洲道人，吉州太和(今属江西)人。屡试不第。数次上书陈述政见。流落江湖间，与陆游、辛弃疾、陈亮等交往。词风豪放激越。有《龙洲集》、《龙洲词》。存词七十余首。


199、【唐多令】
安远楼小集，侑觞歌板之姬黄其姓者，乞词于龙洲道人，为赋此。同柳阜之、刘去非、石民瞻、周嘉仲、陈孟参、孟容，时八月五日也
——刘过
芦叶满汀洲，寒沙带浅流。二十年、重过南楼。柳下系船犹未稳，能几日、又中秋。
黄鹤断矶头，故人曾到否？旧江山、浑是新愁。欲买桂花同载酒，终不似、少年游。


严仁(1首)
严仁，字次山，号樵溪，生卒年不详。邵武(今属福建)人。与严羽、严参同称“邵武三严”。有《清江腪乃集》，不传。存词三十首。


200、【木兰花】
——严仁
春风只在园西畔，荠菜花繁蝴蝶乱。冰池晴绿照还空，香径落红吹已断。
意长翻恨游丝短，尽日相思罗带缓。宝奁如月不欺人，明日归来君试看。


俞国宝(1首)
俞国宝，生卒年不详。临川(今江西抚州)人。淳熙太学生。有《醒庵遗珠》，不传。存词五首。


201、【风入松】
——俞国宝
一春长费买花钱，日日醉湖边。玉骢惯识西湖路，骄嘶过、沽酒楼前。红杏香中箫鼓，绿杨影里秋千。
暖风十里丽人天，花压鬓云偏。画船载取春归去，余情付、湖水湖烟。明日重扶残醉，来寻陌上花钿。


张鎡(2首)
张鎡(1153－1221？)，字功甫，一字时可，号约斋，先世成纪(今甘肃天水)人，徙居临安(今浙江杭州)。宋将张俊之曾孙。官至司农少卿。与姜夔有交往。有《南湖集》、《南湖诗余》。存词八十余首。


202、【满庭芳】
促织儿
——张鎡
月洗高梧，露漙幽草，宝钗楼外秋深。土花沿翠，萤火坠墙阴。静听寒声断续，微韵转、凄咽悲沉。争求侣、殷勤劝织，促破晓机心。
儿时曾记得，呼灯灌穴，敛步随音。任满身花影，独自追寻。携向华堂戏斗，亭台小、笼巧妆金。今休说，从渠床下，凉夜伴孤吟。


203、【宴山亭】
——张鎡
幽梦初回，重阴未开，晓色催成疏雨。竹槛气寒，蕙畹声摇，新绿暗通南浦。未有人行，才半启、回廊朱户。无绪，空望极霓旌，锦书难据。
苔径追忆曾游，念谁伴秋千，彩绳芳柱。犀帘黛卷，凤枕云孤，应也几番凝伫。怎得伊来，花雾绕、小堂深处。留住，直到老、不教归去。


史达祖(9首)
史达祖，字邦卿，号梅溪，生卒年不详。汴京(今河南开封)人。尝为韩侂胄堂吏，韩败，坐受黥刑。他的词工于咏物，颇受姜夔赞赏。有《梅溪词》传世。《全宋词》存词一百余首。


204、【绮罗香】
咏春雨
——史达祖
做冷欺花，将烟困柳。千里偷催春暮。尽日冥迷，愁里欲飞还住。惊粉重、蝶宿西园，喜泥润、燕归南浦。最妨他佳约风流，钿车不到杜陵路。
沉沉江上望极，还被春潮晚急，难寻官渡。隐约遥峰，和泪谢娘眉妩。临断岸、新绿生时，是落红、带愁流处。记当日、门掩梨花，剪灯深夜语。


205、【双双燕】
咏燕
——史达祖
过春社了，度帘幕中间，去年尘冷。差池欲住，试入旧巢相并。还相雕梁藻井，又软语、商量不定。飘然快拂花梢，翠尾分开红影。
芳径，芹泥雨润，爱贴地争飞，竞夸轻俊。红楼归晚，看足柳昏花暝。应自栖香正稳，便忘了、天涯芳信。愁损翠黛双蛾，日日画栏独凭。


206、【东风第一枝】
春雪
——史达祖
巧沁兰心，偷粘草甲，东风欲障新暖。漫疑碧瓦难留，信知暮寒犹浅。行天入镜，做弄出、轻松纤软。料故园、不卷重帘，误了乍来双燕。
青未了、柳回白眼，红欲断、杏开素面。旧游忆著山阴，后盟遂妨上苑。熏炉重熨，便放慢、春衫针线。怕凤靴挑菜归来，万一灞桥相见。


207、【喜迁莺】
——史达祖
月波疑滴，望玉壶天近，了无尘隔。翠眼圈花，冰丝织练，黄道宝光相直。自怜诗酒瘦，难应接许多春色。最无赖，是随香趁烛，曾伴狂客。
踪迹，漫记忆，老了杜郎，忍听东风笛。柳院灯疏，梅厅雪在，谁与细倾春碧？旧情拘未定，犹自学、当年游历。怕万一，误玉人、夜寒帘隙。


208、【三姝媚】
——史达祖
烟光摇缥瓦，望晴檐多风，柳花如洒。锦瑟横床，想泪痕尘影，凤弦常下。倦出犀帷，频梦见、王孙骄马。讳道相思，偷理绡裙，自惊腰衩。
惆怅南楼遥夜，记翠箔张灯，枕肩歌罢。又入铜驼，遍旧家门巷，首询声价。可惜东风，将恨与、闲花俱谢。记取崔徽模样，归来暗写。


209、【秋霁】
——史达祖
江水苍苍，望倦柳愁荷，共感秋色。废阁先凉，古帘空暮，雁程最嫌风力。故园信息，爱渠入眼南山碧。念上国，谁是、脍鲈江汉未归客。
还又岁晚、瘦骨临风，夜闻秋声，吹动岑寂。露蛩悲、青灯冷屋，翻书愁上鬓毛白。年少俊游浑断得，但可怜处，无奈苒苒魂惊，采香南浦，剪梅烟驿。


210、【夜合花】
——史达祖
柳锁莺魂，花翻蝶梦，自知愁染潘郎。轻衫未揽，犹将泪点偷藏。念前事，怯流光，早春窥、酥雨池塘。向销凝里，梅开半面，情满徐妆。
风丝一寸柔肠。曾在歌边惹恨，烛底萦香。芳机瑞锦，如何未织鸳鸯。人扶醉，月依墙，是当初、谁敢疏狂！把闲言语，花房夜久，各自思量。


211、【玉蝴蝶】
——史达祖
晚雨未摧宫树，可怜闲叶，犹抱凉蝉。短景归秋，吟思又接愁边。漏初长、梦魂难禁，人渐老、风月俱寒。想幽欢，土花庭甃，虫网阑干。
无端啼蛄搅夜，恨随团扇，苦近秋莲。一笛当楼，谢娘悬泪立风前。故园晚、强留诗酒，新雁远、不致寒暄。隔苍烟、楚香罗袖，谁伴婵娟。


212、【八归】
——史达祖
秋江带雨，寒沙萦水，人瞰画阁愁独。烟蓑散响惊诗思，还被乱鸥飞去，秀句难续。冷眼尽归图画上，认隔岸、微茫云屋。想半属、渔市樵村，欲暮竞然竹。
须信风流未老，凭持尊酒，慰此凄凉心目。一鞭南陌，几篙官渡，赖有歌眉舒绿。只匆匆残照，早觉闲愁挂乔木。应难奈、故人天际，望彻淮山，相思无雁足。


刘克庄(4首)
刘克庄(1187—1269)，字潜夫，号后村。莆田(今属福建)人。官至工部尚书、龙图阁学士。辛派词人的重要作家，词风豪迈慷慨。词集名《后村长短句》。存词一百余首。


213、【生查子】
元夕戏陈敬叟
——刘克庄
繁灯夺霁华，戏鼓侵明发。物色旧时同，情味中年别。
浅画镜中眉，深拜楼中月。人散市声收，渐入愁时节。


214、【贺新郎】
端午
——刘克庄
深院榴花吐，画帘开、綀衣纨扇，午风清暑。儿女纷纷夸结束，新样钗符艾虎。早已有、游人观渡。老大逢场慵作戏，任陌头、年少争旗鼓，溪雨急，浪花舞。
灵均标致高如许，忆生平、既纫兰佩，更怀椒醑。谁信骚魂千载后，波底垂涎角黍。又说是、蛟馋龙怒。把似而今醒到了，料当年、醉死差无苦，聊一笑，吊千古。


215、【贺新郎】
九日
——刘克庄
湛湛长空黑，更那堪、斜风细雨，乱愁如织。老眼平生空四海，赖有高楼百尺。看浩荡、千崖秋色。白发书生神州泪，尽凄凉、不向牛山滴。追往事，去无迹。
少年自负凌云笔，到而今春华落尽，满怀萧瑟。常恨世人新意少，爱说南朝狂客。把破帽年年拈出。若对黄花孤负酒，怕黄花、也笑人岑寂。鸿去北，日西匿。


216、【木兰花】
戏林推
——刘克庄
年年跃马长安市，客舍似家家似寄。青钱换酒日无何，红烛呼卢宵不寐。
易挑锦妇机中字，难得玉人心下事。男儿西北有神州，莫滴水西桥畔泪。


卢祖皋(2首)
卢祖皋，字申之，又字次夔，号蒲江，生卒年不详，永嘉(今浙江温州市)人。庆元五年(1199)进士。有《蒲江词稿》。存词九十余首。


217、【江城子】
——卢祖皋
画楼帘幕卷新晴，掩银屏、晓寒轻。坠粉飘香，日日唤愁生。暗数十年湖上路，能几度、著娉婷。
年华空自感飘零，拥春酲，对谁醒？天阔云闲，无处觅箫声。载酒买花年少事，浑不似、旧心情。


218、【宴清都】
——卢祖皋
春讯飞琼管，风日薄，度墙啼鸟声乱。江城次第，笙歌翠合，绮罗香暖。溶溶涧渌冰泮，醉梦里、年华暗换。料黛眉、重锁隋堤，芳心还动梁苑。
新来雁阔云音，鸾分鉴影，无计重见。春啼细雨，笼愁淡月，恁时庭院。离肠未语先断，算犹有、凭高望眼。更那堪、衰草连天，飞梅弄晚。


潘牥(1首)
潘(1205—1246)，字庭坚，号紫岩，初名公筠，福州富沙(今属福建)人。端平二年(1235)进士。历仕太学正，通判潭州。有《紫岩集》。存词五首。


219、【南乡子】
题南剑州妓馆
——潘牥
生怕倚阑干，阁下溪声阁外山。惟有旧时山共水，依然，暮雨朝云去不还。
应是蹑飞鸾，月下时时整佩环。月又渐低霜又下，更阑，折得梅花独自看。


陆睿(1首)
陆睿(？—1266)，字景思，号西云，会稽(今浙江绍兴)人。绍定五年(1232)进士。官至集英殿修撰，江南东路计度转运副使兼淮西总领。存词三首。


220、【瑞鹤仙】
——陆睿
湿云粘雁影，望征路，愁迷离绪难整。千金买光景，但疏钟催晓，乱鸦啼暝。花悰暗省，许多情、相逢梦境。便行云、都不归来，也合寄将音信。
孤迥，盟鸾心在，跨鹤程高，后期无准。情丝待剪，翻惹得、旧时恨，怕天教何处，参差双燕，还染残朱剩粉。对菱花、与说相思，看谁瘦损？


吴文英(25首)
吴文英(约1212—约1272)，字君特，号梦窗，晚号觉翁，本姓翁氏，入继吴氏，四明(今浙江)人。曾任权贵幕僚。知音律，能自度曲，是南宋著名词人，词风独特，毁誉不一。有《梦窗甲乙丙丁稿》传世。存词三百余首。


221、【渡江云】
西湖清明
——吴文英
羞红鬓浅，恨晚风未落，片绣点重茵。旧堤分燕尾，桂棹轻鸥，宝勒倚残云。千丝怨碧，渐路入、仙坞迷津。肠漫回，隔花时见、背面楚腰身。
逡巡，题门惆怅，堕履牵萦。数幽期难准，还始觉留情缘眼，宽带因春。明朝事与孤烟冷，做满湖、风雨愁人。山黛暝，尘波澹绿无痕。


222、【夜合花】
白鹤江入京，泊葑门，有感
——吴文英
柳暝河桥，莺清台苑，短策频惹春香。当时夜泊，温柔便入深乡。词韵窄，酒杯长，剪蜡花、壶箭催忙。共追游处，凌波翠陌，连棹横塘。
十年一梦凄凉，似西湖燕去，吴馆巢荒。重来万感，依前唤酒银罂。溪雨急，岸花狂，趁残鸦、飞过苍茫。故人楼上，凭谁指与，芳草斜阳？


223、【霜叶飞】
重九
——吴文英
断烟离绪，关心事，斜阳红隐霜树。半壶秋水荐黄花，香噀西风雨。纵玉勒、轻飞迅羽，凄凉谁吊荒台古。记醉踏南屏，彩扇咽寒蝉，倦梦不知蛮素。
聊对旧节传杯，尘笺蠹管，断阕经岁慵赋。小蟾斜影转东篱，夜冷残蛩语。早白发、缘愁万缕。惊飙从卷乌纱去，漫细将、茱萸看，但约明年，翠微高处。


224、【宴清都】
连理海棠
——吴文英
绣幄鸳鸯柱，红情密、腻云低护秦树。芳根兼倚，花梢钿合，锦屏人妒。东风睡足交枝，正梦枕、瑶钗燕股。障滟蜡、满照欢丛，嫠蟾冷落羞度。
人闲万感幽单，华清惯浴，春盎风露。连鬟并暖，同心共结，向承恩处。凭谁为歌长恨？暗殿锁、秋灯夜语。叙旧期、不负春盟，红朝翠暮。


225、【齐天乐】
——吴文英
烟波桃叶西陵路，十年断魂潮尾。古柳重攀，轻鸥骤别，陈迹危亭独倚。凉颸乍起，渺烟碛飞帆，暮山横翠。但有江花，共临秋镜照憔悴。
华堂烛暗送客，眼波回盼处，芳艳流水。素骨凝冰，柔葱蘸雪，犹忆分瓜深意。清尊未洗，梦不湿行云，漫沾残泪。可惜秋宵，乱蛩疏雨里。


226、【花犯】
郭希道送水仙索赋
——吴文英
小娉婷、清铅素靥，蜂黄暗偷晕，翠翘攲鬓。昨夜冷中庭，月下相认，睡浓更苦凄风紧。惊回心未稳，送晓色、一壶葱茜，才知花梦准。
湘娥化作此幽芳，凌波路，古岸云沙遗恨。临砌影，寒香乱、冻梅藏韵。熏炉畔、旋移傍枕，还又见、玉人垂绀鬓。料唤赏、清华池馆，合杯须满引。


227、【浣溪沙】
——吴文英
门隔花深旧梦游，夕阳无语燕归愁，玉纤香动小帘钩。
落絮无声春堕泪，行云有影月含羞，东风临夜冷于秋。


228、【浣溪沙】
——吴文英
波面铜花冷不收，玉人垂钓理纤钩，月明池阁夜来秋。
江燕话归成晓别，水花红减似春休，西风梧井叶先愁。


229、【点绛唇】
试灯夜初晴
——吴文英
卷尽愁云，素娥临夜新梳洗。暗尘不起，酥润凌波地。
辇路重来，仿佛灯前事。情如水，小楼熏被，春梦笙歌里。


230、【祝英台近】
春日客龟溪游废园
——吴文英
采幽香，巡古苑，竹冷翠微路。斗草溪根，沙印小莲步。自怜两鬓清霜，一年寒食，又身在、云山深处。
昼闲度，因甚天也悭春，轻阴便成雨？绿暗长亭，归梦趁风絮。有情花影阑干，莺声门径，解留我、霎时凝伫。


231、【祝英台近】
除夜立春
——吴文英
剪红情，裁绿意，花信上钗股。残日东风，不放岁华去。有人添烛西窗，不眠侵晓，笑声转、新年莺语。
旧尊俎，玉纤曾擘黄柑，柔香系幽素。归梦湖边，还迷镜中路。可怜千点吴霜，寒消不尽，又相对、落梅如雨。


232、【澡兰香】
淮安重午
——吴文英
盘丝系腕，巧篆垂簪，玉隐绀纱睡觉。银瓶露井，彩箑云窗，往事少年依约。为当时、曾写榴裙，伤心红绡褪萼。黍梦光阴，渐老汀洲烟箬。
莫唱江南古调，怨抑难招，楚江沉魄。薰风燕乳，暗雨梅黄，午镜澡兰帘幕。念秦楼、也拟人归，应剪菖蒲自酌。但怅望、一缕新蟾，随人天角。


233、【风入松】
——吴文英
听风听雨过清明，愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。
西园日日扫林亭，依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。


234、【莺啼序】
春晚感怀
——吴文英
残寒正欺病酒，掩沈香绣户。燕来晚、飞入西城，似说春事迟暮。画船载、清明过却，晴烟冉冉吴宫树。念羁情、游荡随风，化为轻絮。
十载西湖，傍柳系马，趁娇尘软雾。溯红渐、招入仙溪，锦儿偷寄幽素。倚银屏、春宽梦窄，断红湿、歌纨金缕。暝堤空，轻把斜阳，总还鸥鹭。
幽兰旋老，杜若还生，水乡尚寄旅。别后访、六桥无信，事往花委，瘗玉埋香，几番风雨。长波妒盼，遥山羞黛，渔灯分影春江宿。记当时、短楫桃根渡。青楼仿佛，临分败壁题诗，泪墨惨淡尘土。
危亭望极，草色天涯，叹鬓侵半苎。暗点检、离痕欢唾，尚染鲛绡。亸凤迷归，破鸾慵舞。殷勤待写，书中长恨，蓝霞辽海沉过雁。漫相思、弹入哀筝柱。伤心千里江南，怨曲重招，断魂在否？


235、【惜黄花慢】
次吴江，小泊，夜饮僧窗惜别。邦人赵簿携小妓侑尊，连歌数阕，皆清真词。酒尽已四鼓，赋此词饯尹梅津
——吴文英
送客吴皋，正试霜夜冷，枫落长桥。望天不尽，背城渐杳，离亭黯黯，恨水迢迢。翠香零落红衣老，暮愁锁、残柳眉梢。念瘦腰、沈郎旧日，曾系兰桡。
仙人凤咽琼箫，怅断魂送远，“九辩”难招。醉鬟留盼，小窗剪烛，歌云载恨，飞上银霄。素秋不解随船去，败红趁、一叶寒涛。梦翠翘，怨鸿料过南谯。


236、【高阳台】
——吴文英
宫粉雕痕，仙云堕影，无人野水荒湾。古石埋香，金沙锁骨连环。南楼不恨吹横笛，恨晓风、千里关山。半飘零、庭上黄昏，月冷阑干。
寿阳空理愁鸾，问谁调玉髓，暗补香瘢？细雨归鸿，孤山无限春寒。离魂难倩招清些，梦缟衣、解佩溪边。最愁人、啼鸟晴明，叶底清圆。


237、【高阳台】
丰乐楼，分韵得“如”字
——吴文英
修竹凝妆，垂杨驻马，凭阑浅画成图。山色谁题？楼前有雁斜书。东风紧送斜阳下，弄旧寒、晚酒醒余。自消凝，能几花前，顿老相如？
伤春不在高楼上，在灯欹枕，雨外熏炉。怕游船，临流可奈清臞？飞红若到西湖底，搅翠澜、总是愁鱼。莫重来、吹尽香绵，泪满平芜。


238、【三姝媚】
过都城旧居有感
——吴文英
湖山经醉惯，渍春衫、啼痕酒痕无限。又客长安，叹断襟零袂，涴尘谁浣？紫曲门荒，沿败井、风摇青蔓。对语东邻，犹是曾巢，谢堂双燕。
春梦人间须断，但怪得当年，梦缘能短。绣屋秦筝，傍海棠偏爱，夜深开宴。舞歇歌沉，花未减、红颜先变。伫久河桥欲去，斜阳泪满。


239、【八声甘州】
灵岩陪庾幕诸公游
——吴文英
渺空烟四远，是何年、青天坠长星。幻苍崖云树，名娃金屋，残霸宫城。箭径酸风射眼，腻水染花腥。时靸双鸳响，廊叶秋声。
宫里吴王沉醉，倩五湖倦客，独钓醒醒。问苍波无语，华发奈山青。水涵空、阑干高处，送乱鸦、斜日落渔汀。连呼酒，上琴台去，秋与云平。


240、【踏莎行】
——吴文英
润玉笼绡，檀樱倚扇，绣圈犹带脂香浅。榴心空叠舞裙红，艾枝应压愁鬟乱。
午梦千山，窗阴一箭，香瘢新褪红丝腕。隔江人在雨声中，晚风菰叶生秋怨。


241、【瑞鹤仙】
——吴文英
晴丝牵绪乱，对苍江斜日，花飞人远。垂杨暗吴苑，正旗亭烟冷，河桥风暖。兰情蕙盼，惹相思、春根酒畔。又争知、吟骨萦消，渐把旧衫重剪。
凄断。流红千浪，缺月孤楼，总难留燕。歌尘凝扇，待凭信，拼分钿。试挑灯欲写，还依不忍，笺幅偷和泪卷。寄残云剩雨蓬莱，也应梦见。


242、【鹧鸪天】
化度寺作
——吴文英
池上红衣伴倚阑，栖鸦常带夕阳还。殷云度雨疏桐落，明月生凉宝扇闲。
乡梦窄，水天宽，小窗愁黛淡秋山。吴鸿好为传归信，杨柳阊门屋数间。


243、【夜游宫】
——吴文英
人去西楼雁杳，叙别梦，扬州一觉。云淡星疏楚山晓，听啼乌，立河桥，话未了。
雨外蛩声早，细织就、霜丝多少？说与萧娘未知道，向长安，对秋灯，几人老？

244、【贺新郎】
陪履斋先生沧浪看梅
——吴文英
乔木生云气，访中兴、英雄陈迹，暗追前事。战舰东风悭借便，梦断神州故里。旋小筑、吴宫闲地，华表月明归夜鹤，叹当时、花竹今如此，枝上露，溅清泪。
遨头小簇行春队，步苍苔、寻幽别墅，问梅开未？重唱梅边新度曲，催发寒梢冻蕊。此心与、东君同意，后不如今今非昔，两无言、相对沧浪水，怀此恨，寄残醉。


245、【唐多令】
——吴文英
何处合成愁？离人心上秋，纵芭蕉、不雨也飕飕。都道晚凉天气好，有明月，怕登楼。
年事梦中休，花空烟水流。燕辞归、客尚淹留。垂柳不萦裙带住，漫长是、系行舟。


黄孝迈(1首)
黄孝迈，字德夫，号雪舟。生卒年不详。有《雪舟长短句》。存词四首。


246、【湘春夜月】
——黄孝迈
近清明，翠禽枝上销魂。可惜一片清歌，都付与黄昏。欲共柳花低诉，怕柳花轻薄，不解伤春。念楚乡旅宿，柔情别绪，谁与温存？
空尊夜泣，青山不语，残照当门。翠玉楼前，惟是有、一陂湘水，摇荡湘云。天长梦短，问甚时、重见桃根？者次第、算人间没个并刀，剪断心上愁痕。


潘希白(1首)
潘希白，字怀古，号渔庄，生卒年不详，永嘉(今属浙江)人。南宋理宗宝元年(1253)进士。存词一首。


247、【大有】
九日
——潘希白
戏马台前，采花篱下，问岁华、还是重九。恰归来、南山翠色依旧。帘栊昨夜听风雨，都不似\登临时候。一片宋玉情怀，十分卫郎清瘦。
红萸佩，空对酒。砧杵动微寒，暗欺罗袖。秋已无多，早是败荷衰柳。强整帽檐侧，曾经向、天涯搔首。几回忆、故国莼鲈，霜前雁后。


无名氏(1首)


248、【青玉案】
——无名氏
年年社日停针线，怎忍见、双飞燕？今日江城春已半，一身犹在，乱山深处，寂寞溪桥畔。
春衫著破谁针线？点点行行泪痕满。落日解鞍芳草岸，花无人戴，酒无人劝，醉也无人管。


朱嗣发(1首)
朱嗣发(1234—1304)，字士荣，号雪崖，乌程(今浙江湖州)人。隐士。存词仅一首。


249、【摸鱼儿】
——朱嗣发
对西风、鬓摇烟碧，参差前事流水。紫丝罗带鸳鸯结，的的镜盟钗誓。浑不记、漫手织回文，几度欲心碎。安花著叶，奈雨覆云翻，情宽分窄，石上玉簪脆。
朱楼外，愁压空云欲坠，月痕犹照无寐。阴晴也只随天意，枉了玉消香碎。君且醉，君不见、长门青草春风泪。一时左计，悔不早荆钗，暮天修竹，头白倚寒翠。


刘辰翁(4首)
刘辰翁(1232—1297)，字会孟，号须溪，庐陵(今江西吉安)人。景定三年(1262)廷试对策忤贾似道，置丙第。曾任濂溪书院山长，宋亡后隐居不仕。有《须溪集》。存词三百余首。


250、【兰陵王】
丙子送春
——刘辰翁
送春去，春去人间无路。秋千外、芳草连天，谁遣风沙暗南浦。依依甚意绪？漫忆海门飞絮。乱鸦过、斗转城荒，不见来时试灯处。
春去，谁最苦？但箭雁沉边，梁燕无主。杜鹃声里长门暮。想玉树凋土，泪盘如露。咸阳送客屡回顾，斜日未能度。
春去，尚来否？正江令恨别，庾信愁赋。苏堤尽日风和雨。叹神游故国，花记前度。人生流落，顾孺子，共夜语。


251、【宝鼎现】
——刘辰翁
红妆春骑，踏月影、竿旗穿市。望不尽，楼台歌舞，习习香尘莲步底。箫声断、约彩鸾归去，未怕金吾呵醉。甚辇路、喧阗且止。听得念奴歌起。
父老犹记宣和事，抱铜仙、清泪如水。还转盼、沙河多丽。滉漾明光连邸第，帘影冻、散红光成绮。月浸葡萄十里，看往来、神仙才子，肯把菱花扑碎。
肠断竹马儿童，空见说、三千乐指。等多时、春不归来，到春时欲睡。又说向、灯前拥髻，暗滴鲛珠坠。便当日、亲见“霓裳”，天上人间梦里。


252、【永遇乐】
余自乙亥上元，诵李易安《永遇乐》，为之涕下。今三年矣，每闻此词，辄不自堪，遂依其声，又托之易安自喻，虽辞情不及，而悲苦过之
——刘辰翁
璧月初晴，黛云远淡，春事谁主？禁苑娇寒，湖堤倦暖，前度遽如许。香尘暗陌，华灯明昼，长是懒携手去。谁知道、断烟禁夜，满城似愁风雨。
宣和旧日，临安南渡，芳景犹自如故。缃帙离离，风鬟三五，能赋词最苦。江南无路，鄜州今夜，此苦又谁知否？空相对、残釭无寐，满村社鼓。


253、【摸鱼儿】
酒边留同年徐云屋
——刘辰翁
怎知他、春归何处？相逢且尽尊酒。少年袅袅天涯恨，长结西湖烟柳。休回首，但细雨断桥，憔悴人归后。东风似旧，问前度桃花，刘郎能记，花复认郎否？
君且住，草草留君剪韭，前宵正恁时候。深杯欲共歌声滑，翻湿春衫半袖。空眉皱，看白发尊前，已似人人有。临分把手，叹一笑论文，清狂顾曲，此会几时又？


周密(5首)
周密(1232—约1298)，字公谨，号草窗、苹洲、四水潜夫、弁阳老人等，原籍济南(今属山东)，后居吴兴(今浙江湖州市)。宋末曾任义乌令。宋亡后不仕。著述甚丰，有笔记《武林旧事》、《齐东野语》、《癸辛杂识》等。词集有《草窗词》、《苹洲渔笛谱》，存词一百五十余首。编纂《绝妙好词》。


254、【高阳台】
送陈君衡被召
——周密
照野旌旗，朝天车马，平沙万里天低。宝带金章，尊前茸帽风攲。秦关汴水经行地，想登临、都付新诗。纵英游，叠鼓清笳，骏马名姬。
酒酣应对燕山雪，正冰河月冻，晓陇云飞。投老残年，江南谁念方回？东风渐绿西湖岸，雁已还、人未南归。最关情，折尽梅花，难寄相思。


255、【瑶华】
后土之花，天下无二本，方其初开，帅臣以金瓶飞骑，进之天上，间亦分致贵邸。余客辇下，有以一枝(下缺，按他本题，改作“琼花”) 
——周密
朱钿宝筀，天上飞琼，比人间春别。江南江北，曾未见、漫拟梨云梅雪。淮山春晚，问谁识、芳心高洁？消几番、花落花开，老了玉关豪杰。
金壶剪送琼枝，看一骑红尘，香度瑶阕。韶华正好，应自喜、初乱长安蜂蝶。杜郎老矣，想旧事、花须能说。记少年、一梦扬州，二十四桥明月。


256、【玉京秋】
长安独客，又见西风，素月丹枫，凄然其为秋也，因调夹钟羽一解
——周密
烟水阔，高林弄残照，晚蜩凄切。碧砧度韵，银床飘叶。衣湿桐阴露冷，采凉花、时赋秋雪。叹轻别，一襟幽事，砌虫能说。
客思吟商还怯，怨歌长、琼壶暗缺。翠扇恩疏，红衣香褪，翻成消歇。玉骨西风，恨最恨、闲却新凉时节。楚箫咽，谁寄西楼淡月。


257、【曲游春】
禁烟湖上薄游，施中山赋词甚佳，余因次其韵。盖平时游舫，至午后则尽入里湖，抵暮始出断桥，小驻而归，非习于游者不知也。故中山亟击节余“闲却半湖春色”之句，谓能道人之所未云
——周密
禁苑东风外，暖丝晴絮，春思如织。燕约莺期，恼芳情偏在，翠深红隙。漠漠香尘隔，沸十里、乱丝丛笛。看画船尽入西泠，闲却半湖春色。
柳陌，新烟凝碧，映帘底宫眉，堤上游勒。轻暝笼寒，怕梨云梦冷，杏香愁幂。歌管酬寒食，奈蝶怨、良宵岑寂。正满湖、碎月摇花，怎生去得？


258、【花犯】
水仙花
——周密
楚江湄，湘娥再见，无言洒清泪，淡然春意。空独倚东风，芳思谁寄？凌波路冷秋无际。香云随步起，漫记得、汉宫仙掌，亭亭明月底。
冰丝写怨更多情，骚人恨，枉赋芳兰幽芷。春思远，谁叹赏、国香风味。相将共、岁寒伴侣，小窗静，沉烟熏翠被。幽梦觉、涓涓清露，一枝灯影里。


蒋捷(3首)
蒋捷，字胜欲，号竹山，生卒年不详。阳羡(今江苏宜兴)人。咸淳十年(1274)进士。宋亡不仕。有《竹山词》。存词九十余首。


259、【瑞鹤仙】
乡城见月
——蒋捷
绀烟迷雁迹，渐碎鼓零钟，街喧初息。风檠背寒壁，放冰蟾，飞到蛛丝帘隙。琼瑰暗泣，念乡关、霜华似织。漫将身、化鹤归来，忘却旧游端的。
欢极。蓬壶蕖浸，花院梨溶，醉连春夕。柯云罢弈，樱桃在，梦难觅。劝清光、乍可幽窗相照，休照红楼夜笛。怕人间、换谱伊凉，素娥未识。


260、【贺新郎】
——蒋捷
梦冷黄金屋，叹秦筝、斜鸿阵里，素弦尘扑。化作娇莺飞归去，犹认纱窗旧绿。正过雨、荆桃如菽。此恨难平君知否？似琼台、涌起弹棋局，消瘦影，嫌明烛。
鸳楼碎泻东西玉，问芳踪、何时再展？翠钗难卜。待把宫眉横云样，描上生绡画幅。怕不是、新来妆束。彩扇红牙今都在，恨无人、解听开元曲。空掩袖，倚寒竹。


261、【女冠子】
元夕
——蒋捷
蕙花香也，雪晴池馆如画。春风飞到，宝钗楼上，一片笙箫，琉璃光射。而今灯漫挂，不是暗尘明月，那时元夜。况年来、心懒意怯，羞与蛾儿争耍。
江城人悄初更打，问繁华谁解，更向天公借？剔残红灺，但梦里隐隐，钿车罗帕。吴笺银粉砑，待把旧家风景，写成闲话。笑绿鬟邻女，倚窗犹唱，夕阳西下。


张炎(6首)
张炎(1248—1320？)，字叔夏，号玉田、乐笑翁，先世成纪(今甘肃天水)人，寓居临安(今浙江杭州)。元初曾北游元都，失意南归。晚年在浙江、苏州一带漫游，与周密、王沂孙为词友。一生飘泊，以布衣终老。其词用字工巧，追求典雅，为南宋格律派最后一位重要词人。曾从事词学研究，著有《词源》。词集有《山中白云词》，存词约三百首。


262、【高阳台】
西湖春感
——张炎
接叶巢莺，平波卷絮，断桥斜日归船。能几番游？看花又是明年。东风且伴蔷薇住，到蔷薇、春已堪怜。更凄然，万绿西泠，一抹荒烟。
当年燕子知何处？但苔深韦曲，草暗斜川。见说新愁，如今也到鸥边。无心再续笙歌梦，掩重门、浅醉闲眠。莫开帘，怕见飞花，怕听啼鹃。


263、【渡江云】
久客山阴，王菊存问予近作，书以寄之
——张炎
山空天入海，倚楼望极，风急暮潮初。一帘鸠外雨，几处闲田，隔木动春锄。新烟禁柳，想如今、绿到西湖。犹记得、当年深隐，门掩两三株。
愁余，荒洲古溆，断梗疏萍，更飘流何处？空自觉、围羞带减，影怯烟孤。长疑即见桃花面，甚近来、翻致无书。书纵远，如何梦也都无。


264、【八声甘州】
辛卯岁，沈尧道同余北归，各处杭、越。逾岁，尧道来问寂寞，语笑数日，又复别去，赋此曲，并寄赵学舟
——张炎
记玉关、踏雪事清游，寒气脆貂裘。傍枯林古道，长河饮马，此意悠悠。短梦依然江表，老泪洒西州。一字无题处，落叶都愁。
载取白云归去，问谁留楚佩，弄影中洲？折芦花赠远，零落一身秋。向寻常、野桥流水，待招来、不是旧沙鸥。空怀感，有斜阳处，却怕登楼。


265、【解连环】
孤雁
——张炎
楚江空晚，怅离群万里，恍然惊散。自顾影、却下寒塘，正沙净草枯，水平天远。写不成书，只寄得、相思一点。料因循误了，残毡拥雪，故人心眼。
谁怜旅愁荏苒，漫长门夜悄，锦筝弹怨。想伴侣、犹宿芦花，也曾念春前，去程应转。暮雨相呼，怕蓦地、玉关重见。未羞他、双燕归来，画帘半卷。


266、【疏影】
咏荷叶
——张炎
碧圆自洁，向浅洲远浦，亭亭清绝。犹有遗簪，不展秋心，能卷几多炎热？鸳鸯密语同倾盖，且莫与、浣纱人说。恐怨歌、忽断花风，碎却翠云千叠。
回首当年汉舞，怕飞去、漫皱留仙裙折。恋恋青衫，犹染枯香，还叹鬓丝飘雪。盘心清露如铅水，又一夜、西风吹折。喜净看、匹练飞光，倒泻半湖明月。


267、【月下笛】
孤游万竹山中，闲门落叶，愁思黯然，因动黍离之感。时寓甬东积翠山舍
——张炎
万里孤云，清游渐远，故人何处？寒窗梦里，犹记经行旧时路。连昌约略无多柳，第一是、难听夜雨。漫惊回凄悄，相看烛影，拥衾无语。
张绪归何暮？半零落依依，断桥鸥鹭。天涯倦旅，此时心事良苦，只愁重洒西州泪，问杜曲、人家在否？恐翠袖天寒，犹倚梅花那树。


王沂孙(6首)
王沂孙(？—约1289)，字圣与，号碧山、中仙、玉笥山人，会稽(今浙江绍兴)人。宋亡后曾任庆元路学正。有《花外集》(一名《碧山乐府》)。存词六十余首。


268、【天香】
龙涎香
——王沂孙
孤峤蟠烟，层涛蜕月，骊宫夜采铅水。汛远槎风，梦深薇露，化作断魂心字。红磁候火，还乍识、冰环玉指。一缕萦帘翠影，依稀海天云气。
几回娇半醉，剪春灯、夜寒花碎。更好故溪飞雪，小窗深闭。荀令如今顿老，总忘却、尊前旧风味。漫惜余薰，空篝素被。


269、【眉妩】
新月
——王沂孙
渐新痕悬柳，淡彩穿花，依约破初暝。便有团圆意，深深拜，相逢谁在香径？画眉未稳，料素娥、犹带离恨。最堪爱、一曲银钩小，宝奁挂秋冷。
千古盈亏休问，叹慢磨玉斧，难补金镜。太液池犹在，凄凉处、何人重赋清景？故山夜永，试待他、窥户端正。看云外山河，还老尽、桂花影。


270、【齐天乐】
蝉
——王沂孙
一襟余恨宫魂断，年年翠阴庭树。乍咽凉柯，还移暗叶，重把离愁深诉。西窗过雨，怪瑶佩流空，玉筝调柱。镜暗妆残，为谁娇鬓尚如许？
铜仙铅泪似洗，叹移盘去远，难贮零露。病翼惊秋，枯形阅世，消得斜阳几度？余音更苦，甚独抱清商，顿成凄楚。漫想薰风，柳丝千万缕。


271、【长亭怨慢】
重过中庵故园
——王沂孙
泛孤艇、东皋过遍，尚记当日，绿阴门掩。屐齿莓苔，酒痕罗袖事何限？欲寻前迹，空惆怅、成秋苑。自约赏花人，别后总、风流云散。
水远，怎知流水外，却是乱山尤远。天涯梦短，想忘了、绮疏雕槛。望不尽、冉冉斜阳，抚乔木、年华将晚。但数点红英，犹识西园凄婉。


272、【高阳台】
和周草窗寄越中诸友韵
——王沂孙
残雪庭阴，轻寒帘影，霏霏玉管春葭。小帖金泥，不知春是谁家？相思一夜窗前梦，奈个人、水隔天遮。但凄然、满树幽香，满地横斜。
江南自是离愁苦，况游骢古道，归雁平沙。怎得银笺，殷勤说与年华。如今处处生芳草，纵凭高、不见天涯。更消他，几度东风，几度飞花。


273、【法曲献仙音】
聚景亭梅，次草窗韵
——王沂孙
层绿峨峨，纤琼皎皎，倒压波浪清浅。过眼年华，动人幽意，相逢几番春换。记唤酒寻芳处，盈盈褪妆晚。
已消黯。况凄凉、近来离思，应忘却、明月夜深归辇。荏苒一枝春，恨东风、人似天远。纵有残花，洒征衣、铅泪都满。但殷勤折取，自遣一襟幽怨。


彭元逊(2首)
彭元逊，字巽吾，生卒年不详，庐陵(今江西吉安)人。与刘辰翁有唱和，宋亡不仕。存词二十首。


274、【疏影】
寻梅不见
——彭元逊
江空不渡，恨蘼芜杜若，零落无数。远道荒寒，婉娩流年，望望美人迟暮。风烟雨雪阴晴晚，更何须、春风千树。尽孤城、落木萧萧，日夜江声流去。
日晏山深闻笛，恐他年流落，与子同赋。事阔心违，交淡媒劳，蔓草沾衣多露。汀洲窈窕余醒寐，遗佩环、浮沉澧浦。有白鸥、淡月微波，寄语逍遥容与。


275、【六丑】
杨花
——彭元逊
似东风老大，那复有、当时风气。有情不收，江山身是寄，浩荡何世？但忆临官道，暂来不住，便出门千里。痴心指望回风坠，扇底相逢，钗头微缀。他家万条千缕，解遮亭障驿，不隔江水。
瓜洲曾舣，等行人岁岁，日下长秋，城乌夜起。帐庐好在春睡，共飞归湖上，草青无地。雨愔愔、春心如腻，欲待化、丰乐楼前帐饮，青门都废。何人念、流落无几，点点抟作雪绵松润，为君浥泪。


姚云文(1首)
姚云文，字圣瑞，生卒年不详，高安(今属江西)人。咸淳四年(1268)进士。曾任兴县(今属山西)县尉。入元，授承直郎，抚、建两路儒学提举。存词九首。


276、【紫萸香慢】
——姚云文
近重阳、偏多风雨，绝怜此日暄明。问秋香浓未，待携客、出西城。正自羁怀多感，怕荒台高处，更不胜情。向尊前又忆、漉酒插花人，只座上、已无老兵。
凄清，浅醉还醒，愁不肯、与诗平。记长楸走马，雕弓笮柳，前事休评。紫萸一枝传赐，梦谁到、汉家陵。尽乌纱、便随风去，要天知道，华发如此星星，歌罢涕零。


僧挥(1首)
僧挥，名挥，又名仲殊。俗姓张氏，字师利，安州(今湖北安陆)人。曾举进士，后出家为僧，居苏州承天寺，杭州吴山宝月寺，与苏轼有交往。后自缢而死。有《宝月集》，不传。存词四十六首。


277、【金明池】
——僧挥
天阔云高，溪横水远，晚日寒生轻晕。闲阶静、杨花渐少，朱门掩、莺声犹嫩。悔匆匆、过却清明，旋占得、余芳已成幽恨。却几日阴沉，连宵慵困，起来韶华都尽。
怨入双眉闲斗损，乍品得情怀，看承全近。深深态、无非自许，厌厌意、终羞人问。争知道、梦里蓬莱，待忘了余香，时传音信。纵留得莺花，东风不住，也则眼前愁闷。


李清照(5首)
李清照(1084？—约1151)，号易安居士，济南(今属山东)人。李格非之女，赵明诚妻。金兵南侵时随夫逃避江南，建炎三年(1129)夫卒，曾飘泊于浙江金华、绍兴一带。其词以南渡为界分前后两期，词风婉约，偶有豪放之作。她诗、文、词俱佳，尤以词著称，为中国一流女词人。有《易安居士文集》、《易安词》，不传。后人辑有《漱玉词》。今存词四十余首。


278、【凤凰台上忆吹箫】
——李清照
香冷金猊，被翻红浪，起来慵自梳头。任宝奁尘满，日上帘钩。生怕离怀别苦，多少事、欲说还休。新来瘦，非干病酒，不是悲秋。
休休，者回去也，千万遍阳关，也则难留。念武陵人远，烟锁秦楼。惟有楼前流水，应念我、终日凝眸。凝眸处，从今又添，一段新愁。


279、【醉花阴】
——李清照
薄雾浓云愁永昼，瑞脑消金兽。佳节又重阳，玉枕纱厨，半夜凉初透。
东篱把酒黄昏后，有暗香盈袖。莫道不销魂，帘卷西风，人比黄花瘦。


280、【声声慢】
——李清照
寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急。雁过也，最伤心，却是旧时相识。
满地黄花堆积，憔悴损、如今有谁堪摘。守著窗儿，独自怎生得黑？梧桐更兼细雨，到黄昏、点点滴滴。者次第，怎一个愁字了得。


281、【念奴娇】
——李清照
萧条庭院，又斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是闲滋味。征鸿过尽，万千心事难寄。
楼上几日春寒，帘垂四面，玉阑干慵倚。被冷香消新梦觉，不许愁人不起。清露晨流，新桐初引，多少游春意。日高烟敛，更看今日晴未。


282、【永遇乐】
——李清照
落日熔金，暮云合璧，人在何处？染柳烟浓，吹梅笛怨，春意知几许？元宵佳节，融和天气，次第岂无风雨。来相召、香车宝马，谢他酒朋诗侣。
中州盛日，闺门多暇，记得偏重三五。铺翠冠儿，捻金雪柳，簇带争济楚。如今憔悴，风鬟雾鬓，怕见夜间出去。不如向、帘儿底下，听人笑语。