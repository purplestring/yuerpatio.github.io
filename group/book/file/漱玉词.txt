漱玉词 宋 李清照
　 
 
○提要

　　《漱玉词》一卷，宋李清照撰。清照号易安居士，济南人。礼部郎提点京东刑狱格非之女，湖州守赵明诚之妻也。清照工诗文，尤以词擅名。胡仔《苕溪渔隐丛话》称其再适张汝舟，未几反目。有启事上綦处厚云：“猥以桑榆之晚景，配兹驵侩之下材。”传者无不笑之。今其启具载赵彦卫《云麓漫抄》中。李心传《建炎以来系年要录》载其与后夫构讼事尤详。此本为毛晋《汲古阁》所刊。卷末备载其轶事逸文，而不录此篇，盖讳之也。案陈振孙《书录解题》载清照《漱玉词》一卷，又云别本作五卷。黄升《花庵词选》则称《漱玉词》三卷。今皆不传。此本仅词十七阕，附以《金石录序》一篇，盖后人裒辑为之，已非其旧。其《金石录后序》与刻本所载，详略迥殊。盖从《容斋五笔》中抄出，亦非完篇也。清照以一妇人，而词格乃抗轶周、柳。张端义《贵耳集》极推其《元宵词永遇乐》、《秋词声声慢》，以为闺阁有此文笔，殆为间气，良非虚美。虽篇帙无多，固不能不宝而存之，为词家一大宗矣。  
　 
○潄玉词

　　凤凰台上忆吹箫（闺情）

　　香冷金猊，被翻红浪，起来慵自梳头。任宝奁尘满，日上帘钩。生怕离懐别苦，多少事、欲说还休。新来痩，非干病酒，不是悲秋。　休休！这回去也，千万遍阳闗，也则难留。念武陵人逺，烟锁秦楼。惟有楼前流水，应念我、终日凝眸。凝眸处，从今又添，一段新愁。

　　声声慢（秋情）

　　寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他晓来风急。雁过也，正伤心，却是旧时相识。　满地黄花堆积，憔悴损，如今有谁堪摘。守着牕儿，独自怎生得黒。梧桐更兼细雨，到黄昏，点点滴滴。这次第，怎一个、愁字了得。

　　壶中天慢（春情）

　　萧条庭院，又斜风细雨、重门须闭。宠柳娇花寒食近，种种恼人天气。险韵诗成，扶头酒醒，别是闲滋味。征鸿过尽、万千心事难寄。　楼上几日春寒，帘垂四面，玉栏杆慵倚。被冷香销新梦觉，不许愁人不起。清露晨流，新桐初引，多少游春意。日髙烟敛，更看今日晴未。

　　渔家傲（记梦）

　　天接云涛连晓雾，星河欲转千帆舞。彷佛梦魂归帝所。闻天语，殷勤问我归何处。　我报路长嗟日暮，学诗谩有惊人句。九万里风鹏正举。风休住，蓬舟吹取三山去。

　　一剪梅（别愁）

　　红藕香残玉簟秋，轻解罗裳，独上兰舟。云中谁寄锦书来，鴈字回时，月满西楼。　花自飘零水自流，一种相思，两处闲愁。此情无计可消除，才下眉头，却上心头。

　　如梦令（酒兴）

　　常记溪亭日暮，沈醉不知归路。兴尽晚回舟，误入藕花深处。争渡，争渡，惊起一行鸥鹭。

　　又

　　昨夜雨踈风骤，浓睡不消残酒。试问巻帘人，却道海棠依旧。知否，知否，应是绿肥红瘦。

　　醉花阴（九日）

　　薄雾浓云愁永昼，瑞脑销金兽。时节又重阳，玉枕纱厨，半夜凉初透。　东篱把酒黄昏后，有暗香盈袖。莫道不消魂，帘巻西风，人似黄花瘦。

　　怨王孙（春暮）

　　梦断、漏悄，愁浓、酒恼。寳枕生寒，翠屏向晓。门外谁扫残红？夜来风。　玉箫声断人何处？春又去，忍把归期负。此情此恨此际，拟托行云，问东君。

　　又（春暮）

　　帝里春晚，重门深院。草绿阶前，暮天雁断。楼上远信谁传？恨绵绵。　多情自是多沾惹，难拼舍，又是寒食也。秋千巷陌人静，皎月初斜，浸梨花。

　　蝶恋花（离情）

　　暖雨和风初破冻，柳润梅轻，巳觉春心动。酒意诗情谁与共？泪融残粉花钿重。　乍试夹衣金缕缝，山枕欹斜，枕损钗头凤。独抱浓愁无好梦，夜阑犹剪灯花弄。

　　浣溪沙（春暮）

　　楼上晴天碧四垂，楼前芳草接天涯，劝君莫上最髙梯。　新笋看成堂下竹，落花都上燕巢泥。忍听林表杜鹃啼。

　　又

　　髻子伤春懒更梳，晚风庭院落梅初，淡云来徃月疎疎。　玉鸭熏炉闲瑞脑，朱樱斗帐掩流苏。通犀还解辟寒无。

　　又

　　绣面芙蓉一笑开，斜飞寳鸭衬香腮，眼波纔动被人猜。　一面风情深有韵，半笺娇恨寄幽懐。月移花影约重来。

　　武陵春（春晚）

　　风住尘香花巳尽，日晚倦梳头。物是人非事事休，欲语泪先流。　闻说双溪春尚好，也拟泛轻舟。只恐双溪舴艋舟，载不动、许多愁。

　　点绛唇（闺思）

　　寂莫深闺、柔肠一寸愁千缕。惜春春去，几点催花雨。　倚遍阑干，秪是无情绪。人何处，连天芳草，望断归来路。

　　雨中花（闺情）

　　素约小腰身，不奈伤春。疎梅影下晩妆新。袅袅娉婷何様似？一缕轻云。　歌巧动朱唇，字字娇嗔。桃花深径一通津。怅望瑶台清夜月，还送归轮。

○附

　　金石录后序

　　予以建中辛巳归赵氏，时丞相作吏部侍郎。家素贫俭，德甫在太学，每朔望谒告出，质衣取半千钱，歩入相国寺，市碑文果实。归，相对展玩咀嚼。后二年从官，便有穷尽天下古文竒字之志。传写未见书，买名人书畵，古竒器。有持徐熈《牡丹图》，求钱二十万。留信宿，计无所出，卷还之。夫妇相向惋怅者数日，及连守两郡，竭俸入以事鈆椠。每获一书，即日勘挍装缉，得书畵彛鼎，亦摩玩舒巻，摘指疵病，尽一烛为率。故纸札精致，字画全整，冠于诸家。毎饭罢，坐归来堂烹茶，指堆积书史，言某事在某书某巻第几叶第几行，以中否胜负为饮茶先后。中则举杯大笑，或至茶覆懐中，不得饮而起。凡书史百家，字不刓缺本不误者，辄市之，储作副本。

　　靖康丙午，德甫守淄川，闻金人犯京师，盈箱溢箧，恋恋怅怅，知其必不为己物。建炎丁未，奔太夫人丧南来，既长物不能尽载，乃先去书之印本重大者，画之多幅者，器之无欵识者。已又去书之监本者，画之平常者，器之重大者。所载尚十五车，连舻渡淮江其青州故第。所鎻十间屋，期以明年具舟载之，又化为煨烬。巳酉歳六月，德甫驻家池阳，独赴行都，自岸上望舟中告别。予意甚恶，呼曰：“如传闻城中缓急，奈何？”遥应曰：“从众，必不得巳，先弃辎重，次衣衾，次书册，次巻轴，次古器，独宋器者可自负抱，与身俱存亡，勿忘之。”径驰马去。秋八月，德甫以病不起。时六宫徃江西，予遣二吏部所存书二万巻，金石刻二千本，先徃洪州。至冬，洪州陷，遂尽委弃，所谓连舻渡江者，又散为云烟矣。独余轻小巻轴写本，李、杜、韩、柳集，《世说》、《盐鐡论》，石刻数十副，轴鼎鼐十数事，及南唐书数箧，偶在卧内，岿然独存。上江既不可徃，乃之台温，之衢、之越、之杭，寄物于嵊县。庚戍春，官军收叛卒，悉取去。入故李将军家。岿然者十失五六，犹有五七簏挈家寓越城。一夕为盗穴壁，负五簏去。尽为呉说运使贱价得之，仅存不成部帙残书策数种。忽阅此书，如见故人，因忆德甫在东莱静治堂，装标初就，芸籖缥带，束十巻作一帙，日挍二巻，跋一巻，此二千巻，有题跋者五百二巻耳。今手泽如新，墓木巳拱，乃知有有必有无，有聚必有散，亦理之常，又胡足道。所以区区记其终始者，亦欲为后世好古博雅者之戒云。（龙舒郡库刻其书，而此序不见。洪容斋见元藁于王顺伯，因为拈出。易安作序时绍兴四年也。）

　　李易安贺人孪生启，中有云：“无午未二时之分，有伯仲两楷之似。既系臂而系足，实难弟而难兄。玉刻双璋，锦挑对褓。”注云：“任文二子孪生，德卿生于午，道卿生于未。张伯楷、仲楷兄弟，形状无二，白汲兄弟，母不能辨，以五色绳一系于臂，一系于足。”（《漱玉集》不载此启，见《文粹补遗》。）

　　赵明诚幼时，其父将为择妇。明诚昼寝，梦诵一书，觉来惟忆三句云：“言与司合，安上巳脱，芝芙草拔。”以告其父，其父为解曰：“女殆得能文词妇也，言与司合，是词字。安上巳脱，是女字。芝芙草拔是之夫二字，非谓汝为词女之夫乎？”后李翁以女女之，即易安也，果有文章。易安结褵未久，明诚即负笈逺游，易安殊不忍别，觅锦帕书《一剪梅》词以送之。

　　易安以重阳《醉花阴》”词函致明诚，明诚叹赏，自愧弗逮，务欲胜之。一切谢客，忘食忘寝者三日夜，得五十阕，杂易安作，以示友人陆德夫。德夫玩之再三曰：“只三句絶佳。”明诚诘之，答曰：“莫道不消魂，帘卷西风，人似黄花瘦。”正易安作也。

　　宋人中塡词，李易安亦称冠絶。使在衣冠，当与秦七、黄九争雄，不独雄于闺阁也。其词名《潄玉集》，寻之未得。声声慢一词最为婉妙，荃翁张端义《贵耳集》云：此词首下十四个疉字，乃公孙大娘舞劎手。本朝非无能词之士，未曾有下十四个疉字者，乃用文选诸赋格。“守着窓儿独自，怎生得黑。”此黒字不许第二人押。又“梧桐更兼细雨，到黄昏、点点滴滴。”四疉字，又无斧痕，妇人中有此，殆间气也。晩年自南渡后，懐京洛旧事，赋元宵《永遇乐》词云：“落月镕金，暮云合璧。”巳自工致，至于“染栁烟轻吹梅笛，怨春意知几许。”气象更好。后疉云：“于今憔悴，风鬟霜鬓，怕见夜间出去。”皆以寻常言语度入音律，炼句精巧者，易平淡，入妙者难。山谷所谓以故为新，以俗为雅者，易安先得之矣。

　　张子韶对策有桂子飘香之语，赵明诚妻李氏嘲之曰：“露花倒影栁三变，桂子飘香张九成。”  

○附 李清照词全集


李清照诗词全集共90首


《 声声慢》

寻寻觅觅，冷冷清清，凄凄惨惨戚戚。
乍暖还寒时候，最难将息。
三杯两盏淡酒，怎敌他晚来风急!
雁过也，正伤心，却是旧时相识。
满地黄花堆积，憔悴损，如今有谁堪摘?
守着窗儿，独自怎生得黑!
梧桐更兼细雨，到黄昏，点点滴滴。
这次第，怎一个愁字了得!



《一剪梅》

红藕香残玉蕈秋，
轻解罗裳，独上兰舟。
云中谁寄锦书来?
雁字回时，月满西楼。
花自飘零水自流。
一种相思，两处闲愁。
此情无计可消除。
才下眉头，却上心头。



《武陵春》

风住尘香花已尽，
日晚倦梳头。
物是人非事事休，
欲语泪先流。
闻说双溪春尚好，
也拟泛轻舟。
只恐双溪舴艋舟，
载不动、许多愁。



凤凰台上忆吹箫》

香冷金猊，
被翻红浪，
起来慵自梳头。
任宝奁尘满，
日上帘钩。
生怕离怀别苦，
多少事、欲说还休。
新来瘦，
非干病酒，
不是悲秋。
休休!
这回去也，
千万遍阳关，
也则难留。
念武陵人远，
烟锁秦楼。
惟有楼前流水，
应念我、终日凝眸。
凝眸处，
从今又添，
一段新愁。



《醉花阴》

薄雾浓云愁永昼，瑞脑消金兽。佳节又重阳，玉枕纱厨，半夜凉初透。
东篱把酒黄昏后，有暗香盈袖。莫道不消魂。帘卷西风，人比黄花瘦。



《南歌子》

天上星河转，
人间帘幕垂。
凉生枕簟泪痕滋，
起解罗衣聊问、夜何其?
翠贴莲蓬小，
金销藕叶希
旧时天气旧时衣，
只有情怀不似、旧家时!



《玉楼春》

红酥肯放琼苞碎，
探著南枝开遍未，
不知蕴藉几多香，
但见包藏无限意。
道人憔悴春窗底，
闷损阑干愁不倚，
要来小酌便来休，
未必明朝风不起。



《点绛唇》

蹴罢秋千，
起来慵整纤纤手。
露浓花瘦，
薄汗轻衣透。
见有人来，
袜刬金钗溜。
和羞走，
倚门回首，
却把青梅嗅。


《点绛唇》

寂寞深闺，
柔肠一寸愁千缕。
惜春春去，
几点催花雨。
倚遍阑干，
只[1]是无情绪。
人何处，
连天芳草[2]，
望断归来路。



《长寿乐》

微寒应候。望日边六叶，阶蓂初秀。爱景欲挂扶桑，漏残银箭，杓回摇斗。庆高闳此际，掌上一颗明
珠剖。有令容淑质，归逢佳偶。到如今，昼锦满堂贵胄。荣耀，文步紫禁，一一金章绿绶。更值棠棣
连阴，虎符熊轼，夹河分守。况青云咫尺，朝暮重入承明后。看彩衣争献，兰羞玉酎。祝千龄，借指
松椿比寿。
长寿乐》

微寒应候，
望日边，
六叶阶蓂初秀。
爱景欲挂扶桑，
漏残银箭，
杓回摇斗。
庆高闳此际，
掌上一颗明珠剖。
有令容淑质，
归逢佳偶。
到如今，
昼锦满堂贵胄。
荣耀，
文步紫禁，
一一金章绿绶。
更值棠棣连阴，
虎符熊轼，
夹河分守。
况青云咫尺，
朝暮入承明后。
看彩衣争献，
兰羞玉酎。
祝千龄，
借指松椿比寿。



《永遇乐》

落日熔金，暮云合璧，人在何处?
染柳烟浓，吹梅笛怨，春意知几许?
元宵佳节，融和天气，次第岂无风雨?
来相召，香车宝马，谢他酒朋诗侣。
中州盛日，闺门多瑕，记得偏重三五，
铺翠冠儿，捻金雪柳，簇带争济楚，
如今憔悴，云鬟雪鬓，怕见夜间出去。
不如向，帘儿底下，听人笑语。



《临江仙》

欧阳公作《蝶恋花》，有“深深深几许”之句，予酷爱之
。用其语作“庭院深深”数阙，其声即旧《临江仙》也。
庭院深深深几许，
云窗雾阁常扃[1]，
柳梢梅萼渐分明，
春归秣陵树，
人老建康城[2]。
感月吟风多少事，
如今老去无成，
谁怜憔悴更凋零，
试灯无意思，
踏雪没心情。



《鹧鸪天》

暗淡轻黄体性柔，
情疏迹远只香留.
何须浅碧深红色，
自是花中第一流.
梅定妒，
菊应羞，
画栏开处冠中秋.
骚人可煞无情思，
何事当年不见收.
《鹧鸪天》

寒日萧萧上锁窗，
梧桐应恨夜来霜。
酒阑更喜团茶苦，
梦断偏宜瑞脑香。
秋已尽，
日犹长，
仲宣怀远更凄凉。
不如随分尊前醉，
莫负东篱菊蕊黄。



《诉衷情》

夜来沈醉卸妆迟，
梅萼插残枝。
酒醒熏破春睡，
梦断不成归。
人悄悄，
月依依，
翠帘垂。
更挪残蕊，
更拈馀香，
更得些时。



《如梦令》

常记溪亭日暮，沉醉不知归路，
兴尽晚回舟，误入藕花深处。
争渡，争渡，惊起一滩鸥鹭。
《如梦令》

昨夜雨疏风骤，浓睡不消残酒，试问卷帘人，却道海棠依旧。知否，知否，应是绿肥红瘦。
《如梦令》

谁伴明窗独坐，我共影儿俩个。
灯尽欲眠时，影也把人抛躲。
无那，无那，
好个凄凉的我。


《浣溪沙》

淡荡春光寒食天，
玉炉沈水袅残烟，
梦回山枕隐花钿。
海燕未来人斗草，
江梅已过柳生绵，
黄昏疏雨湿秋千。


《浣溪沙》

髻子伤春慵更梳，
晚风庭院落梅初，
淡云来往月疏疏，
玉鸭薰炉闲瑞脑，
朱樱斗帐掩流苏，
通犀还解辟寒无。


《浣溪沙》

莫许杯深琥珀浓，
未成沈醉意先融，
疏钟己应晚来风。
瑞脑香消魂梦断，
辟寒金小髻鬟松，
醒时空对烛花红。


《浣溪沙》

小院闲窗春己深，
重帘未卷影沈沈，
倚楼无语理瑶琴。
远岫出山催薄暮，
细风吹雨弄轻阴，
梨花欲谢恐难禁。


《浣溪沙》

绣幕芙蓉一笑开，
斜偎宝鸭亲香腮，
眼波才动被人猜。
一面风情深有韵，
半笺娇恨寄幽怀，
月移花影约重来。


《念奴娇》
萧条庭院，
又斜风细雨，
重门须闭。
宠柳娇花寒食近，
种种恼人天气。
险韵诗成，
扶头酒醒，
别是闲滋味。
征鸿过尽，
万千心事难寄。
楼上几日春寒，
帘垂四面，
玉栏干慵倚。
被冷香消新梦觉，
不许愁人不起。
清露晨流，
新桐初引，
多少游春意!
日高烟敛，
更看今日晴未??


《满庭芳》

芳草池塘，
绿阴庭院，
晚晴寒透窗纱。
□□金锁，(玉钩)
管是客来唦。
寂寞尊前席上，
惟□□、海角天涯。(愁)
能留否?
酴醿落尽，
犹赖有□□。(梨花)
当年，
曾胜赏，
生香熏袖，
活火分茶。
□□龙娇马，(极目犹)
流水轻车。
不怕风狂雨骤，
恰才称、煮酒残花，
如今也，
不成怀抱，
得似旧时那。
《满庭芳》

小阁藏春，
闲窗销昼，
画堂无限深幽。
篆香烧尽，
日影下帘钩。
手种江梅更好，
又何必、临水登楼?
无人到，
寂寥恰似、何逊在杨州.
从来，
如韵胜，
难堪雨藉，
不耐风揉。
更谁家横笛，
吹动浓愁?
莫恨香消玉减，
须信道、扫迹难留。
难言处，
良窗淡月，
疏影尚风流。


《孤雁儿》

藤床纸帐朝眠起，说不尽无佳思。
沈香断续玉炉寒，伴我情怀如水，
笛声三弄，梅心惊破，多少春情意。
小风疏雨萧萧地，又催下千行泪，
吹箫人去玉楼空，肠断与谁同倚，
一枝折得，人间天上，没个人堪寄。


《孤雁儿》

世人作梅词，下笔便俗。予试作一篇，乃知前言不妄耳。
藤床纸帐朝眠起，
说不尽无佳思。
沈香烟断玉炉寒，
伴我情怀如水。
笛里三弄，
梅心惊破，
多少春情意。
小风疏雨萧萧地，
又催下千行泪。
吹箫人去玉楼空，
肠断与谁同倚?
一枝折得，
人间天上，
没个人堪寄。


《忆秦娥》

临高阁。乱山平野烟光薄。烟光薄。栖鸦归后，暮天闻角。断香残酒情怀恶。西风催衬梧桐落。梧桐
落。又还秋色，又还寂寞。


《渔家傲》

雪里已知春信至，寒梅点缀琼枝腻，香脸半开娇旖旎，当庭际，玉人浴出新妆洗，造化可能偏有意，故教明月珑珑地，共赏金尊沈绿蚁。莫辞醉，此花不与群花比。


《渔家傲》

天接云涛连晓雾，
星河欲转千帆舞;
彷佛梦魂归帝所，
闻天语，
殷勤问我归何处。
我报路长嗟日暮，
学诗漫有惊人句;
九万里风鹏正举，
风休住，
蓬舟吹取三山去。


《行香子》

草际鸣蛩，
惊落梧桐，
正人间、天上愁浓。
云阶月地，
关锁千重。
纵浮槎来，
浮槎去，
不相逢。
星桥鹊驾，
经年才见，
想离情、别恨难穷。
牵牛织女，
莫是离中。
甚霎儿晴，
醍儿雨，
醍儿风。


《行香子》

天与秋光，
转转情伤，
探金英知近重阳。
薄衣初试，
绿蚁新尝，
渐一番风，
一番雨，
一番凉。
黄昏院落，
凄凄惶惶，
酒醒时往事愁肠。
那堪永夜，
明月空床。
闻砧声捣，
蛩声细，
漏声长。


《好事近》

风定落花深，
帘外拥红堆雪。
长记海棠开后，
正是伤春时节。
酒阑歌罢玉尊空，
青缸暗明灭。
魂梦不堪幽怨，
更一声啼鴂。


《怨王孙》

湖上风来波浩渺，
秋已暮、红稀香少。
水光山色与人亲，
说不劲无穷好。
莲子已成荷叶老，
青露洗、苹花汀草。
眠沙鸥鹭不回头，
似也恨、人归早。


《菩萨蛮》

归鸿声断残云碧，
背窗雪落炉烟直。
烛底凤钗明，
钗头人胜轻。
角声催晓漏，
曙色回牛斗。
春意看花难，
西风留旧寒。


《菩萨蛮》

风柔日薄春犹早，
夹衫乍著心情好。
睡起觉微寒，
梅花鬓上残。
故乡何处是?
忘了除非醉。
沈水卧时烧，
香消酒未消。


《蝶恋花》

泪湿罗衣脂粉满，
四叠阳关，
唱到千千遍。
人道山长水又断，
潇潇微雨闻孤馆。
惜别伤离方寸乱，
忘了临行，
酒盏深和浅，
好把音书凭过雁，
东莱不似蓬莱远。


《蝶恋花 离情》

暖日晴风初破冻，
柳眼梅腮，
已觉春心动。
酒意诗情谁与共，
泪融残粉花钿重。
乍试夹衫金缕缝，
山枕斜欹，
枕损钗头凤。
独抱浓愁无好梦，
夜阑犹翦灯花弄。


《蝶恋花 上巳召亲族》

永夜恹恹欢意少，
空梦长安，
认取长安道。
为报今年春色好，
花光月影宜相照。
随意杯盘虽草草，
酒美梅酸，
恰称人怀抱。
醉里插花花莫笑，
可怜春似人


《摊破浣溪沙》

病起萧萧两鬓华，
卧看残月上窗纱。
豆蔻连梢煎熟水，
莫分茶。
枕上诗书闲处好，
门前风景雨来佳，
终日向人多酝藉，
木犀花。


《摊破浣溪沙》

揉破黄金万点轻，
剪成碧玉叶层层。
风度精神如彦辅，
太鲜明。
梅蕊重重何俗甚，
丁香千结苦粗生。
熏透愁人千里梦，
却无情。


《添字采桑子》

窗前谁种芭蕉树?
阴满中庭;
阴满中庭，
叶叶心心、舒卷有馀情。
伤心枕上三更雨，
点滴霖霪;
点滴霖霪，
愁损北人、不惯起来听!


《庆清朝慢》

禁幄低张，
雕栏巧护，
就中独占残春。
客华淡伫，
绰约俱见天真。
待得群花过后，
一番风露晓妆新。
妖娆艳态，
妒风笑月，
长殢东君。
东城边，
南陌上，
正日烘池馆，
竞走香轮。
绮筵散日，
谁人可继芳尘?
更好明光宫殿，
几枝先近日边匀，
金尊倒，
拚了尽烛，
不管黄昏。


《多丽》

小楼寒，
夜长帘幕低垂。
恨潇潇无情风雨，
夜来揉损琼肌。
也不似贵妃醉脸，
也不似孙寿愁眉。
韩令偷香，
徐娘傅粉，
莫将比拟未新奇，
细看取，
屈平陶令，
风韵正相宜。
微风起，
清芬酝藉，
不减酴釄。
渐秋阑，
雪清玉瘦，
向人无限依依。
似愁凝汉臯解佩，
似泪洒纨扇题诗。
朗月清风，
浓烟暗雨，
天教憔悴瘦芳姿。
纵爱惜，
不知从此，
留得几多时。
人情好，
何须更忆，
泽畔东篱。


《减字木兰花》

卖花担上，
买得一枝春欲放。
泪染轻匀，
犹带彤霞晓露痕。
怕郎猜道，
奴面不如花面好。
云鬓斜簪，
徒要教郎比并看。


《殢人娇》

玉瘦香浓，
檀深雪散，
今年恨探梅又晚。
江楼楚馆，
云间水远。
清昼永，
凭栏翠帘低卷。
坐上客来，
尊前酒满，
歌声共水流云断。
南枝可插，
更须频剪，
莫待西楼，
数声羌管。


《瑞鹧鸪》

风韵雍容未甚都，
尊前甘橘可为奴。
谁怜流落江湖上，
玉骨冰肌未肯枯。
谁教并蒂连枝摘，
醉后明皇倚太真。
居士擘开真有意，
要吟风味两家新。


《清平乐》

年年雪里，
常插梅花醉，
挪尽梅花无好意，
赢得满衣清泪!
今年海角天涯，
萧萧两鬓生华。
看取晚来风势，
故应难看梅花。


《小重山》

春到长门春草青，
红梅些子破，
未开匀。
碧云笼碾玉成尘，
留晓梦，
惊破一瓯春。
花影压重门，
疏帘铺淡月，
好黄昏。
二年三度负东君，
归来也，
著意过今春。


《失调名》

犹将歌扇向人遮。水晶山枕象牙床。彩云易散月长亏。几多深恨断人肠。罗衣消尽恁时香。闲愁也似月明多。直送凄凉到画屏。


《失调名》

条脱闲揎系五丝。


《失调名》

瑞脑烟残，沈香火冷。


《失调名》

教我甚情怀。


《绝句》

生当作人杰，死亦为鬼雄。
至今思项羽，不肯过江东。


《晓梦》

晓梦随疏钟，飘然跻云霞;
因缘安期生，遍逅萼绿华。
秋风正无赖，吹尽玉井花;
共看藕如船，同食枣如瓜。
翩翩垂发女，貌妍语亦佳;
嘲辞斗诡辩，活火烹新茶。
虽乏上元术，游乐亦莫涯;
人生以如此，何必归故家?
起来敛衣坐，掩身厌喧哗;
心知不可见，念念犹咨嗟。


《题八咏楼》

千古风流八咏楼，江山留与后人愁。
水通南国三千里，气压江城十四州。


《新荷叶》

薄露初零，长宵共、永昼分停。绕水楼台，高耸万丈蓬瀛。芝兰为寿，相辉映、簪笏盈庭。花柔玉净，捧觞别有娉婷。鹤瘦松青，精神与、秋月争明。德行文章，素驰日下声名。东山高蹈，虽卿相、不足为荣。安石须起，要苏天下苍生。


《偶成》

十五年前花月底，
相从曾赋赏花诗。
今看花月浑相似，
安得情怀似往时!


《浯溪中兴颂诗和张文潜》

五十年功如电扫，华清花柳咸阳草。
五坊供奉斗鸡儿，酒肉堆中不知老。
胡兵忽自天上来，逆胡亦是奸雄才。
勤政楼前走胡马，珠翠踏尽香尘埃。
何为出战辄披靡?传置荔枝马多死。
尧功舜德本如天，安用区区纪文字!
著碑铭德真陋哉，乃令鬼神磨山崖。
子仪光弼不自猜，天心悔祸人心开。
夏为殷鉴当深戒，简策汗青今具在。
君不见张说当时最多机，虽生已被姚崇卖。


《浯溪中兴颂诗和张文潜》

君不见惊人废兴传天宝，中兴碑上今生草。
不知负国有奸雄，但说成功尊国老。
谁令妃子天上来，虢、秦、韩国皆天才。
苑桑羯鼓玉方响，春风不敢生尘埃。
姓名谁复知安史?健儿猛将安眠死。
去天尺五抱 峰，峰头凿出开元字。
时移势去真可哀，奸人心丑深如崖。
西蜀万里尚能反，南内一闭何时开?
可怜孝德如天大，反使将军称好在。
呜呼!奴辈乃不能道辅国用事张后尊，
乃能念春荠长安作斤卖。


《怨王孙/忆王孙》

湖上风来波浩渺。秋已暮、红稀香少。水光山色与人亲，说不尽、无穷好。莲子已成荷叶老。青露洗、苹花汀草。眠沙鸥鹭不回头，似也恨、人归早。


《怨王孙/忆王孙》

帝里春晚。重门深院。草绿阶前，暮天雁断。楼上远信谁传。恨绵绵。多情自是多沾惹。难拚舍。又是寒食也。秋千巷陌，人静皎月初斜。浸梨花。


《摊破浣溪沙/山花子》

揉破黄金万点轻。剪成碧玉叶层层。风度精神如彦辅，大鲜明。梅蕊重重何俗甚，丁香千结苦粗生。熏透愁人千里梦，却无情。


《摊破浣溪沙/山花子》

病起萧萧两鬓华。卧看残月上窗纱。豆蔻连梢煎熟水，莫分茶。枕上诗书闲处好，门前风景雨来佳。终日向人多酝藉，木犀花。


《孤雁儿/御街行》

藤床纸帐朝眠起。说不尽、无佳思。沈香断续玉炉寒，伴我情怀如水。笛里三弄，梅心惊破，多少春情意。小风疏雨萧萧地。又催下、千行泪。吹箫人去玉楼空，肠断与谁同倚。一枝折得，人间天上，没个人堪寄。


《上枢密韩公、工部尚书胡公》

三年复六月，天子视朝久。
凝旒望南云，垂衣思北狩。
如闻帝若曰，岳牧与群后。
贤宁无半千，运已遇阳九。
勿勒燕然铭，勿种金城柳。
岂无纯孝臣，识此霜露悲。
何必羹舍肉，便可车载脂。
土地非所惜，玉帛如尘泥。
谁当可将命，币厚辞益卑。
四岳佥曰俞，臣下帝所知。
中朝第一人，春官有昌黎。
身为百夫特，行足万人师。
嘉祐与建中，为政有臬夔。
匈奴畏王商，吐蕃尊子仪。
夷狄已破胆，将命公所宜。
公拜手稽首，受命白玉墀。
曰臣敢辞难，此亦何等时。
家人安足谋，妻子不必辞。
愿奉天地灵，愿奉宗庙威。
径持紫泥诏，直入黄龙城。
单于定稽颡，侍子当来迎。
仁君方恃信，狂生休请缨。
或取犬马血，与结天日盟。
胡公清德人所难，谋同德协心志安。
脱衣已被汉恩暖，离歌不道易水寒。
皇天久阴后土湿，雨势未回风势急。
车声辚辚马萧萧，壮士懦夫俱感泣。
闾阎嫠妇亦何如，沥血投书干记室。
夷虏从来性虎狼，不虞预备庸何伤。
衷甲昔时闻楚幕，乘城前日记平凉。
葵丘践土非荒城，勿轻谈士弃儒生。
露布词成马犹倚，崤函关出鸡未鸣。
巧匠何曾弃樗栎，刍荛之言或有益。
不乞隋珠与和璧，只乞乡关新信息。
灵光虽在应萧萧，草中翁仲今何若。
遗氓岂尚种桑麻，残虏如闻保城郭。
嫠家父祖生齐鲁，位下名高人比数。
当时稷下纵谈时，犹记人挥汗成雨。
子孙南渡今几年，飘流遂与流人伍。
欲将血泪寄山河，去洒东山一坏土。

　
